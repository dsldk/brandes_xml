<div>
    <div class="background-box">
        <div class="container">
            <div class="col">
                <h3> Brandes before<em>Digital Currents</em>: The Making of a Critic </h3>
                <p>by <span class="author">Torben Jelsbak</span></p>
                <p>An essay on ...</p>

            </div>
        </div>
    </div>
    <div class="container">
        <aside class="col-md-4">
            <h4>Author</h4>
            <p>Torben Jelsbak, University of Copenhagen</p>
            <h4>Title</h4>
            <p> Brandes before<em>Main Currents</em>
            </p>
            <h4>Last edited</h4>
            <p>27-05-2019</p>
        </aside>

        <div class="col-md-8">
            <div class="toc">
                <h1>Contents</h1>
                <ul style="list-style:none">
                    <li>
                        <a href="#indledning">1. Indledning</a>
                    </li>
                    <li>
                        <a href="#livsbaner">2. Livsbaner</a>
                    </li>
                    <li>
                        <a href="#universitet">3. Universitetsstudier og skribentvirksomhed
                            1862-1870</a>
                    </li>
                    <li>
                        <a href="#htaine">4. Mødet med Hippolyte Taine og disputatsen <em>Den
                                franske Æsthetik i vore Dage</em></a>
                    </li>
                    <li>
                        <a href="#portraetter">5. Portrætterne af Andersen og Goldschmidt. På sporet
                            af en litterær racepsykologi</a>
                    </li>
                    <li>
                        <a href="#paris">6. Dannelsesrejsen 1870-1871: Paris</a>
                    </li>
                    <li>
                        <a href="#london">7. Dannelsesrejsen 1870-1871: London</a>
                    </li>
                    <li>
                        <a href="#italien">8. Dannelsesrejsen 1870-1871: Italien</a>
                    </li>
                    <li>
                        <a href="#hjemme">9. Hjemme igen – konfrontationen 1871</a>
                    </li>
                    <li>
                        <a href="#bibliografi">10. Bibliografi</a>
                    </li>

                </ul>
            </div>
            <div class="chapter">
                <h1 id="indledning">1. Indledning</h1>
                <p> Skal man fortælle historien om Georg Brandes’ dannelse som kritiker op til
                    gennembruddet i 1871/1872 med <em>Emigrantlitteraturen</em>, første ”akt” af de
                    seks <em>Hovedstrømninger</em>, er det fristende at anvende en fortællemodel fra
                    1800-tallets litterære hofgenre, den borgerlige dannelsesroman. Hovedpersonens
                    vej til at blive sig selv fremstilles her som en proces i tre faser, som
                    involverer et opbrud fra ”hjemmet” i form af en dannelsesrejse ud i verden, hvor
                    hovedpersonen gør sig nogle afgørende erfaringer. Herefter han kan vende hjem og
                    finde sin plads i samfundet. Ifølge den romantisk-idealistiske dannelsestanke
                    som lå til grund for genren, er det at blive sig selv det samme som at forsone
                    sig med sin baggrund, sin slægt og sit miljø. Dannelsesromanen forstår således
                    individets (selv)dannelse som et kompromis mellem egne iboende drifter og
                    samfundets ydre fordringer. </p>

                <p> Brandes’ liv og levned op til Emigrantlitteraturen rummer en række af disse
                    grundelementer: opvækst i et borgerligt miljø i København, succesfulde
                    universitetsstudier og en grundig akademisk dannelse inden for datidens rådende
                    filosofisk-litterære værdihorisont, kronet med doktorgraden i æstetik i 1871. Og
                    herefter den store europæiske dannelsesrejse 1870-1871, som førte Brandes til
                    Paris, London, Schweiz og et længere ophold i Italien. Men rejsen førte i
                    Brandes’ tilfælde ikke til en lykkelig forsoning med samfundet, snarere
                    tværtimod. Da Brandes i april 1870 forlod Danmark var han det unge håb på det
                    litterære og akademiske parnas, men da han i juli 1871 vendte hjem, havde han
                    gjort sig en række erfaringer, som havde bragt ham i opposition til den hjemlige
                    nationalliberale kultur. Forelæsningerne over Emigrantlitteraturen, som skulle
                    have været et stykke meritarbejde, der skulle køre ham i stilling til det snart
                    ledige professorat i æstetik, endte således i stedet som et polemisk angreb på
                    den nationalliberale kultur og dens bærende fundamenter: kristendommen,
                    fædrelandskærlighede og ægteskabet som institution i samfundet. Det endte med en
                    konfrontation, som på godt og på ondt kom til at besegle hans skæbne og
                    efterfølgende karriere.</p>
            </div>
            <div class="chapter">
                <h1 id="livsbaner">2. Livsbaner</h1>


                <p>Skal man forsøge at rekonstruere den række af faktorer, begivenheder og
                    påvirkninger, som førte Brandes frem til <em>Emigrantlitteraturen</em>, er det
                    slående, i hvor høj grad oprørs- og oppositionstrangen og en vis sans for
                    martyrier var noget, der lå indskrevet i hans åndelige bagage tilsyneladende
                    lige fra begyndelsen. Som ældste søn af en grosserer og klædehandler voksede
                    Georg Morris Cohen Brandes op i et sekulært borgerligt jødisk hjem i København.
                    I skoleårene var han duksen, der brillerede ved sin ekstraordinære begavelse og
                    umættelige appetit på boglig dannelse, men samtidig synes opvæksten også tidligt
                    at have indpodet den unge Brandes en vagtsomhed i forhold til sit jødiske ophav
                    – en erfaring af at være fremmed og ikke at blive anerkendt som fuldgyldigt
                    medlem af det samfund, han var født ind i (jf. Gibbons 1980:55-60; Knudsen
                    1985:12-16).</p>
                <p>Nyere forskning har betonet denne paradoksale komponent i Brandes’ kulturelle
                    baggage eller åndelige habitus. På den ene side lagde han som moderne sekulær
                    jøde gerne afstand til jødedommen i dens mest ortodokse varianter. På den anden
                    side interesserede han sig gennem store dele af sit forfatterskab levende for
                    jødens rolle i historien og de specifikt jødiske bidrag til udvikling af den
                    vestlige kultur, idet han opfattede jøden som særlig disponeret for kritisk,
                    oppositionel og kosmopolitisk tænkning (Hjortshøj 2017).</p>
                <p>Brandes’ opvækst og familiehistorie rummer alle ingredienser til en moderne
                    dannelsesroman om livsbaner og livsvalg i en borgerlig familie i 1800-tallet i
                    det sociale spændingsfelt mellem erhvervsliv, politik og kunstnerisk-litterære
                    tilbøjeligheder. Efter faderens ønske begyndte Brandes først at læse jura ved
                    universitetet, men kvittede hurtigt dette studie til fordel for sin mere usikre
                    og potentielt brødløse lidenskab for æstetik og litteratur. Faderens klædehandel
                    gik konkurs i 1861, og efterfølgende måtte Brandes i flere perioder ernære sig
                    ved forskellige former for undervisning, samtidig med at hans studier og rejser
                    blev understøttet økonomisk af den yngre broder Ernst Brandes (1844-1892).</p>
                <p>Ernst havde efter slægtens traditioner uddannet sig til forretningsmand og havde
                    oparbejdet en betydelig formue som vekselerer, da han i en ung alder trak
                    tilbage fra forretningsverdenen til fordel for et virke som journalist og
                    publicist – ifølge storebror Georg fordi han som jøde blev nægtet en karriere
                    inden for den officielle bankverdens institutioner (Brandes 1908: 378). I 1889
                    overtog han det redaktionelle og økonomiske ansvar for avisen <em>Kjøbenhavns
                        Børs-Tidende</em>, et merkantilistisk fagblad, som han forsøgte at forvandle
                    til et organ for liberal samfundsdebat og kritik – under voksende modstand fra
                    bladets traditionelle læsekreds. Projektet endte tragisk, da han tynget af
                    økonomiske problemer og en retssag mod bladet for blasfemi valgte at tage sit
                    eget liv i 1892. </p>

                <p> Den yngste broder Edvard Brandes (1847-1931) valgte en tredje karrierevej: efter
                    en doktorgrad inden for orientalistik og semitisk sprogvidenskab fungerede han
                    først som forfatter og teaterkritiker, men sadlede efterhånden om til fordel for
                    en lang og indflydelsesrig karriere som bladmand og politiker. Fra 1880 til 1897
                    var han folketingsmedlem for det liberale parti Venstre, som var den politiske
                    drivkraft i overgangen til parlamentarisme i Danmark. I 1884 var han med til at
                    grundlægge avisen <em>Politiken</em>, som blev det centrale organ for den
                    radikale, københavnske fløj af Venstre, og da denne fløj af partiet i 1905 brød
                    ud og blev til Det Radikale Venstre, var Brandes en af chefarkitekterne bag et
                    moderne politisk program, der på væsentlige områder kom til at sætte sit præg på
                    samfundsudvikling i Danmark i det 20. århundrede. På toppen af sin politiske
                    karriere indtog han af to omgange (1909-10 og 1913-1920) posten som
                    finansminister i skiftende radikale regeringer (Hvidt 2005).</p>
                <p>Disse korte klip fra familiealbummet viser hvor tæt Georg Brandes’ liv og levned
                    er bundet sammen med den moderne samfundsudvikling og de radikale sociale og
                    politiske forandringer, som det danske samfund undergår på tærsklen mellem det
                    19. og det 20. århundrede. Broderen Ernsts tragiske skæbne minder samtidig om
                    den udbredte antisemitisme og xenofobi som fandtes i datidens danske samfund og
                    som også udgør en faktor i historien om Georg Brandes som kritiker og
                    intellektuel.</p>

            </div>
            <div class="chapter">
                <h1 id="universitet">3. Universitetsstudier og skribentvirksomhed 1862-1870</h1>
                <p>Brandes’ åndelige og akademiske læreår, som er detaljeret kortlagt af Henning
                    Fenger (Fenger 1955 og 1957), udspiller i et spændingsfelt mellem forskellige
                    fag og institutioner – mellem universitet og presse, mellem æstetik og filosofi
                    og mellem dansk og europæisk litteratur. Som æstetik- og litteraturstuderende
                    begav han sig ud i et omfattende læse- og dannelsesprogram, som både omfattede
                    Goethe, Shakespeare, de græske tragedieforfattere, Homer, Platon, og den
                    romantisk danske guldalderdigtning fra Baggesen og Staffeldt over Oehlenschläger
                    til Chr. Winther, Fr. Paludan-Müller, Henrik Hertz og J.L. Heiberg. I de samme
                    år gennemgik han en åndelig-religiøs krise under påvirkning af filosoffen Søren
                    Kierkegaard. Paul V. Rubow har argumenteret for forholdet til Kierkegaard som
                    det, der mere end noget andet formede Brandes’ personlighed (Rubow
                    1932:101-165). Det var ifølge Rubow den passionerede idealisme i Kierkegaards
                    religiøse eksistenstænkning og dens kompromisløse krav om individuel erkendelse
                    og personlig vækkelse i opposition til søvnige samfundsnormer og
                    majoritetsforestillinger, som især appellerede og stimulerede Brandes. Men også
                    en række andre filosofiske indflydelseskilder gør sig gældende, efterhånden som
                    Brandes’ intellektuelle løbebane tager form og lægges til rette.</p>
                <p>Som litteraturstuderende etablerede Brandes’ hurtigt et ry som en af de mest
                    intelligente akademikere af sin generation. I efteråret 1862 belønnedes han med
                    universitetets guldmedalje for en afhandling om skæbneidéen i den antikke græske
                    tragedie, og i vinteren 1864 kunne han forsvare sin magisterkonferens. Titlen
                    eller problemformuleringen til dette arbejde, som Brandes ikke selv havde valgt,
                    men som efter datidens skik var udstukket af universitets professorer, lød i sin
                    helhed: </p>
                <blockquote>At bestemme Vexelforholdet imellem det pathetiske og det symbolske i
                    Almindelighed for derigjennem at belyse Modsætningen mellem Shakespeare’s
                    Tragoedier og Dantes divina commedia samt de mulige Afveje, der maae fremkomme
                    ved en ensidig Overvægt af et af hine to Elementer.</blockquote>
                <p>For at erhverve sig graden måtte Brandes dog ydermere affatte tre mindre
                    skriftlige afhandlinger over følgende – ligeledes bundne – emner: ”Hvorvidt kan
                    Poesien kaldes den ideale Historie”, ”At paavise paa hvilken Maade Spinoza’s og
                    Fichte’s filosofiske Grundanskuelse maa føre til Miskjendelse af Skjønhedsideen”
                    og ”At paavise det Komiskes Forhold til dets Grænser og forskjellige
                    Modsætninger” (Dahl 1998: 9).</p>
                <p>De nævnte titler giver tilsammen et sigende billede af det universitet og den
                    disciplin, som Brandes udgik fra og hvis faglige normer og kriterier han skulle
                    honorere i sine første akademiske arbejder. Disse placerer sig eksemplarisk
                    inden for rammerne af den idealistisk-spekulative hegelske æstetik, som på det
                    tidspunkt udgjorde det herskende system for al akademisk beskæftigelse med
                    litteratur og kunst i Nordeuropa. Inden for denne tankeretning anså man den
                    fysisk-sanselige verden og dens fænomener som materialiseringer af eviggyldige
                    abstrakte idéer og principper. Metoden i den spekulative æstetik gik således ud
                    på at rubricere kunstværker i forhold til abstrakte begreber om fx det skønne og
                    det ophøjede, det tragiske og det komiske osv., og herefter vurdere de konkrete
                    værker efter, hvor godt de stemte overens med disse begreber. I 1866 lagde
                    Brandes an til at fuldbyrde sin uddannelse inden for denne tradition i form af
                    en planlagt disputats over emnet ”det Komiskes Theorie”, men for første gang i
                    karrieren oplevede han en konflikt med den spekulative æstetik og de hegelske
                    tankesystemer, som indtil da havde udgjort hans akademiske børnelærdom.</p>
                <p>I mellemtiden var der også sket det, at Brandes var begyndt at ernære sig som
                    litteraturanmelder ved den københavnske avis <em>Dagbladet</em> og som
                    teateranmelder ved ugebladet <em>Illustreret Tidende</em>. Kontakten med disse
                    journalistiske medier betød, at Brandes’ hidtil mere teoretiske eller akademiske
                    blik på verden blev udfordret af nye, mere verdslige og samfundsmæssige
                    interesser og spørgsmål. Erfaringen kan også aflæses som en stilistisk ændring i
                    hans måde at skrive på, hvor den abstrakte hegelianske begrebsprosa viger
                    pladsen for en mere fyndig og polemisk skrivemåde. Det var således også i rollen
                    som polemiker og samfundsdebattør, at Brandes i 1866 fik sin litterære debut med
                    pamfletten <em>Dualismen i vor nyeste Philosophie</em>. </p>
                <p>Pamfletten var et indlæg i tidens store debat om forholdet mellem tro og viden –
                    en fælleseuropæisk debat, som opstod i kølvandet på den historisk-filologiske
                    kritik af Bibelen og kristendommen fremsat af venstre-hegelianere som Ludwig
                    Feuerbach (<em>Das Wesen des Christentums</em>, 1841) og David F. Strauss
                        (<em>Das Leben Jesu kritisch bearbeitet</em>, 1836-1838, da. <em>Jesu
                        Levnet, kritisk bearbeitet</em>,1842-1843). Debatten fik i 1860’erne fornyet
                    aktualitet med udgivelsen af den franske filosof Ernest Renans <em>La Vie de
                        Jésus</em> (1863, da. Jesu Levnet, 1864), der på baggrund af historiske
                    kildestudier benægtede det kristne dogme om Jesus’ guddommelige natur. Samtidig
                    var kristendommens verdenssyn udfordret fra en anden front i form af den
                    fremvoksende naturvidenskab og naturhistorie: Den engelske geolog Charles Lyell
                    havde i <em>Principles of Geology</em> (1830-1833) fremlagt en positivistisk og
                    naturalistisk forklaring på Jordens livsformer, som modsagde kristendommens
                    urmyte om at alle nulevende arter var opstået i deres færdige skikkelse ved en
                    guddommelig skabelsesakt for få årtusinder siden. Lyells geologi var den
                    væsentligste inspiration for Charles Darwins lære om arternes oprindelse og
                    langsomme historiske udvikling gennem naturlig udvælgelse, fremsat i <em>On the
                        Origin of Species by Means of Natural Selection</em> (1859, da. Arternes
                    oprindelse, 1872). </p>
                <p>Brandes’ konkrete anledning til at intervenere i denne diskussion var hans
                    tidligere lærer ved universitetet, filosofiprofessoren Rasmus Nielsen. I sit
                    værk <em>Grundidéernes Logik</em> (1864-1866) havde Nielsen forsøgt at forlige
                    det voksende skel mellem religion og videnskab ved at argumentere for tro og
                    viden som to væsensforskellige områder af den menneskelige erkendelse, som hver
                    især skulle respektere hinandens grænser. I sin pamflet anholdt Brandes
                    dualismen og den magelige holdningsløshed i dette synspunkt, idet han i stedet
                    argumenterede for, at kristendommens dogmer og myter om verden måtte tåle at
                    blive udfordret og korrigeret af den moderne geologis og biologis indsigter.
                    Brandes accepterede med andre ord ikke den af Rasmus Nielsen foreslåede
                    ”Forsoningens Philosophie” (Brandes 1866:8) eller borgfred mellem det verdslige
                    og det åndelige regimente. Han argumenterede i stedet stridslystent og
                    sejrsikkert for en åben konfrontation mellem de to.</p>
            </div>
            <div class="chapter">
                <h1 id="htaine">4. Mødet med Hippolyte Taine og disputatsen <em>Den franske Æsthetik
                        i vore Dage</em></h1>
                <p>Samtidig med udgivelsen af <em>Dualismen i vore nyeste Philosophie</em>
                    gennemførte Brandes i vinteren 1866-1867 sit første længerevarende studieophold
                    i Paris, som blev af afgørende betydning for hans intellektuelle udvikling. Det
                    afgørende var her især mødet med den franske filosof, historiker og
                    litteraturkritiker Hippolyte Taine. Brandes havde allerede inden afrejsen
                    stiftet bekendtskab med Taines hovedværk, den store engelske litteraturhistorie,
                        <em>Histoire de la littérature anglaise</em> 1-3 (1863-1864/66, da.
                    1874-1877), som rummede et program for en ny, positivistisk inspireret
                    litteraturhistorie, der søgte at forklare litterære værker og udviklinger ud fra
                    begreber og principper hentet i den moderne naturvidenskab, geologi og biologi.
                    Men indflydelsen fra Taine vokser sig for alvor stærk under pariseropholdet,
                    hvor Brandes fulgte franskmandens forelæsninger om æstetik ved École des Beaux
                    Arts, og Taine endte med at blive emnet for doktordisputatsen <em>Den franske
                        Æsthetik i vore Dage</em> (1870).</p>
                <p>Der er en vis enighed i Brandes-forskningen om at anse bekendtskabet med Taines
                    positivistiske metode som den store og skelsættende begivenhed i hans dannelse
                    som litteraturkritiker. Bertil Nolin har således betegnet mødet med Taine som et
                    paradigmeskifte i Brandes’ æstetik og kritiske metode (Nolin 1980). Man kan
                    sammenfatte dette skifte som en bevægelse fra (tysk) idealisme og metafysik til
                    (fransk) positivisme, psykologi og kulturhistorie. I forhold til den spekulative
                    æstetik, Brandes var opflasket med, repræsenterede Taine en anderledes historisk
                    litteraturbetragtning, som forsøgte at forklare litterære fænomener ud fra deres
                    forfatters liv, publikums sammensætning og den historiske sammenhæng. For Taine
                    var det ikke nok at konstatere, at en tragedie var en tragedie og levede op til
                    de evige love for en sådan. Han var mere interesseret i at kende det menneske,
                    der stod bag, og den kultur eller civilisation, som denne var rundet af.
                    Grundtanken var at betragte litterære værker som psykologiske vidnesbyrd for
                    menneskelige tanker og følelser.</p>
                <p>Taine betonede således menneskets tilstedeværelse i litteraturhistorien, men
                    samtidig mente han, at menneskets skabende evner var bestemt af en række ydre
                    kulturelle, klimatiske, sociale og historiske faktorer. I den berømte
                    programerklæring fra indledningen til <em>Histoire de la littérature
                        anglaise</em> sammenfatter han disse under de tre grundkræfter (”forces
                    primordiales”) i historien: ”la race, le milieu, le moment” (Taine 1866:XXIII),
                    som kan oversættes til <em>folket</em>, <em>omgivelserne</em> og <em>tiden</em>. </p>
                <p>Taines historiefilosofi hvilede endvidere på den antagelse, først udviklet i
                    afhandlingen om den antikke romerske politiker og historiker Titus Livius
                        (<em>Essai sur Tite-Live</em>, 1854/1856), at alle områder i en given kultur
                    – dens religion, kunst, filosofi, industri og familieliv m.m. – kan føres
                    tilbage til én samlende årsag i form af en herskende egenskab (”faculté
                    maîtresse”) hos det pågældende folk. Som en sjælens naturforsker bestod
                    litteraturhistorikerens opgave i at kortlægge de menneskelige anlæg, evner og
                    følelser, der lå til grund for litteraturhistorien og vise, hvordan disse var
                    bestemt af de før nævnte grundkræfter. Alting, også menneskets følelser og
                    lidenskaber, måtte behandles og forklares historisk: ”der er en Aarsag til
                    Ærgjerrigheden, til Modet, til Sanddruheden, som der er det til Fordøielsen, for
                    Muskelbevægelse, for den dyriske Varme; Last og Dyd ere Produkter ligesaavel som
                    Vitriol og Sukker” (Taine 1877:13) [”there is a cause for ambition, for courage,
                    for truth, as there is for digestion, for muscular movement, for animal heat.”,
                    Taine 1871:6]. Sådan hedder det med en karakteristisk formulering fra
                    indledningen fra den engelske litteraturhistorie, som Brandes tog til sig og
                    genbrugte i sin disputats (Brandes 1870a:182).</p>
                <p>Taines litteraturhistorie repræsenterede et tidligt forsøg på en objektiv og
                    positivistisk litteraturbetragtning, men var samtidig stærkt præget af sin egen
                    tids herskende forestillinger, herunder også romantikkens begreb om folket som
                    den drivende kraft i historien. Det viser sig hos Taine især i de vidtgående
                    betragtninger over forskellen på den germanske og den romanske race, som hver
                    især udstyres med særlige psykologiske egenskaber. Taine delte desuden den
                    fejlagtige, men i datiden accepterede forestilling om, at menneskers erhvervede
                    egenskaber kunne nedarves, hvilket førte til en uklar og undertiden flydende
                    sondring mellem, hvilke egenskaber hos en forfatter, der kan tilskrives ”racen”,
                    og hvilke der snarere har med miljømæssige påvirkninger at gøre. En uklarhed,
                    som også forplantede sig til eleven Brandes.</p>
                <p>I doktordisputatsen tilslutter Brandes sig loyalt de bærende elementer i Taines
                    historiske metode, men fremsætter også undervejs en række indvendinger mod det
                    deterministiske og reduktive præg ved franskmandens forklaringsmodeller – bl.a.
                    tendensen til at reducere digtere og digterværker til én herskende evne og til
                    et resumé af tidsalderens og racens ånd. I sin kritik af Taines determinisme
                    fandt Brandes især støtte i den franske kritiker Charles-Augustin Sainte-Beuves
                    (1804-1869) mere privatpsykologiske eller personalhistoriske form for
                    litteraturkritik. Sainte-Beuves portrætter af de franske romantiske forfattere
                    samlet i bogen <em>Critiques et portraits littéraires</em> (1832-1839) var
                    således også det direkte forbillede for Brandes, da han efter disputatsen
                    samlede en række af sine forfatterportrætter under titlen <em>Kritiker og
                        Portraiter</em> (1870).</p>
                <p>Essensen i Brandes’ kritik af Taine kan groft sagt koges ned til, at
                    franskmandens teoribygning ikke i tilstrækkelig grad rummede plads for individet
                    og det skabende geni og dermed heller ikke for den idoldyrkelse, som med tiden
                    blev en stadigt mere fremtrædende drivkraft i Brandes’ kritiske metode. Men
                    uenigheden peger også på en vigtig forskel i selve historiesynet mellem de to.
                    Hvor Taine især interesserede sig for de lange, næsten uforanderlige linjer i
                    nations- og identitetsdannelsen eller det, som den senere franske Annales-skole
                    i 1900-tallets historievidenskab kaldte den historiske tids ”longue durée”
                    (Braudel 1997:151-152), var Brandes’ mere utålmodige og stridslystne gemyt
                    orienteret mod de dramatiske brud og fornyelser i historien. Hvis nøgleordene
                    hos Taine var nation og civilisation, bliver de hos Brandes til brud og
                    revolution.</p>
                <p>Når den taineske vending i Brandes’ teoretiske udvikling ovenfor blev forsøgt
                    beskrevet som en omsadling fra (tysk) idealisme og hegelianisme til (fransk)
                    positivisme, er det derfor også en sandhed med modifikationer. I sit historiesyn
                    forblev Brandes et barn af Hegels dialektiske metode og historiefilosofi
                    udviklet i den tyske filosofs forelæsninger over filosofiens historie
                        (<em>Vorlesungen über die Geschichte der Philosophie</em>, 1819-1832,
                    udgivet 1833-1836). Hegel fremstillede her verdenshistorien som en fortløbende
                    fremskridtsfortælling om den menneskelige fornufts og frihedsfølelses gradvise
                    gennemtrængning i verden gennem stadige bevægelser af idéer (teser), der møder
                    deres modsætning (antitese) og herefter ophæves i en højere syntese. Det er
                    denne dialektik og dette historiesyn, der ligger til grund for det
                    litteraturhistoriske drama i Hovedstrømninger, som iscenesættes som en kamp
                    mellem revolutionen og reaktionens principper. </p>
            </div>
            <div class="chapter">
                <h1 id="portraetter">5. Portrætterne af Andersen og Goldschmidt. På sporet af en
                    litterær racepsykologi</h1>

                <p>I Brandes’ teaterkritik og litterære portrætter fra tiden umiddelbart efter
                    Pariseropholdet kan man se, hvordan han forsøger at bringe Taines begreber i
                    spil. To af de mest udtalte eksempler er afhandlingerne om H.C. Andersen og M.A.
                    Goldschmidt, to centrale, men indbyrdes meget forskellige skikkelser fra den
                    senromantiske danske guldalderlitteratur. De to afhandlinger kan samtidig læses
                    som en refleksion over Brandes’ eget ambivalente forhold til sin
                    dobbeltidentitet som dansk jøde i en tid hvor den tonangivende opinion i Danmark
                    bevægede sig i en stadig mere national retning. I afhandlingen om
                    nationaldigteren H.C. Andersen forsøger Brandes at forklare hemmeligheden ved
                    Andersens populære eventyr med digterens forkærlighed og empati for ”den
                    barnlige Phantasi og den barnlige Følelse” (Brandes 1870b:323) – ligesom han
                    udpeger den ”idylliske Grundtone” i Andersens eventyr som særlig dansk (Brandes
                    1870b:345). Brandes var her på færten af den poetiske ”Naivetet” og det træk ”af
                    Barnlighed i Folkecharakteren”, som senere, i indledningen til
                        <em>Emigrantlitteraturen</em>, men her i parodisk øjemed, udpeges til
                    national dansk kultursæregenhed (Brandes 1872a:17). </p>
                <p>Modstykket til Andersen er jøden M.A. Goldschmidt, den fremmede fugl i dansk
                    guldalderlitteratur, som på tainesk maner rubriceres som ”Stilist” og
                    ”Eklektiker” – en herskende egenskab, som herefter forklares ved forfatterens
                    jødiske herkomst. I kraft af sine jødiske karakteregenskaber havde Goldschmidt
                    kunnet assimilere sig det danske og bidrage til at skabe en moderne dansk prosa,
                    men samtidig havde han en, mener Brandes, uheldig hang til mysticisme og til at
                    kokettere med sin jødiske baggrund. Denne iagttagelse leder Brandes til at
                    anstille nogle generelle betragtninger over spørgsmålet om ”Jødens Opgave i den
                    moderne Cultur” (Brandes 1870b:399). Han noterer den stærke jødiske
                    tilstedeværelse i samtidig europæisk musik og litteratur og fremhæver – som
                    modbillede til Goldschmidt – den tysk-jødiske komponist Giacomo Meyerbeer
                    (1791-1854) som eksempel på en kunstner, som ”forraader sin jødiske Oprindelse
                    ved noget Kosmopolitisk, noget Eklektisk, der bringer ham til at forene romanske
                    og germaniske Særegenheder” (Brandes 1870b:400).</p>
                <p>Citaterne introducerer et tilbagevendende tema i forfatterskabet, nemlig
                    sammenhængen mellem jødisk identitet og moderne kosmopolitisme og opfattelsen af
                    den moderne europæiske jøde som en historisk type, som var særlig disponeret for
                    at spille rollen som formidler mellem de nationale kulturer. Den moderne
                    europæiske jøde havde ifølge Brandes det store fortrin ikke at være tynget eller
                    bundet af et ”hjem” og af en bestemt national arv og tradition, hvilket på den
                    ene side var en tragisk erfaring, men på den anden side samtidig netop det, der
                    gjorde ham særlig disponeret for åndelig mobilitet, kulturel fornyelse og
                    sekulær fritækning. Den moderne jøde var – som Brandes formulerede det: ”Søn af
                    Spinoza […] fra Fødselen af polemisk stillet mod enhver europæisk Bornerthed,
                    oppositionel, fribaaren og frifødt baade som videnskabelig Betragter og som
                    poetisk Gjenfremstiller” (Brandes 1870b:401).</p>
                <p>Som Henry J. Gibbons har fremhævet, er der også et element af selvportræt fra
                    Brandes’ side i denne karakteristik af den moderne jøde som kulturel reformator
                    (Gibbons 1980:60-61). Vi genfinder den samme figur i indledningen til
                        <em>Emigrantlitteraturen</em>, hvor Brandes gør en pointe ud af, at det unge
                    Tysklands mest progressive digtere, Heinrich Heine, Ludwig Börne og Berthold
                    Auerbach (Brandes 1872a:14), alle er af jødisk herkomst. Indflydelsen fra Taine
                    betød på den måde også, at Brandes blev fornyet opmærksom på sin egen identitet
                    som jøde – et tilhørsforhold, som indtil da kun havde spillet en underordnet
                    rolle i hans selvopfattelse.</p>
            </div>
            <div class="chapter">
                <h1 id="paris">6. Dannelsesrejsen 1870-1871: Paris</h1>

                <p>I april 1871 drog Brandes ud på den store dannelsesrejse til Frankrig, England,
                    Schweiz og Italien, som kom til at vare 15 måneder, og som kan udpeges som den
                    anden afgørende begivenhed i hans dannelse som kritiker. Hvis Brandes’ åndelige
                    dannelsesproces indtil dette punkt i biografien har kunnet kortlægges ret nøje
                    ud fra de bøger han læste og skrev om, bliver hans dannelse og idéudvikling
                    under rejsen mere spontan og springende, baseret som den var på personlige
                    møder, samtaler og iagttagelser af kunst, mennesker, steder og landskaber. Som
                    Henning Fenger har fremhævet, var Brandes ”en genial rejsende”, der i kraft af
                    sin sociale begavelse og konversationstalent hurtigt skabte personlige kontakter
                    og netværk, de steder han kom (Fenger 1957: 169). Gennem den omfattende, næsten
                    daglige korrespondance med hjemmet, som fungerede som en slags kombineret
                    intellektuel dagbog og arkiv for indtryk og rejseminder til senere litterær
                    bearbejdelse, kan man følge hans gøren og laden under rejsen og også finde de
                    første skitser til det, der efter hjemkomsten skulle blive til
                        <em>Emigrantlitteraturen</em>.</p>
                <p>Rejsens første mål var Paris, hvor den nybagte doktor i nyere fransk æstetik blev
                    modtaget som en søn i huset hos familien Taine og via dennes mellemkomst
                    knyttede kontakt til Ernest Renan, forfatteren til den skandaleombruste biografi
                    om den historiske Jesus’ liv og levned, <em>La Vie de Jésus</em> (1863), som
                    imidlertid til Brandes’ store overraskelse viste sig at være en mand med
                    politisk stærkt elitære og antidemokratiske anskuelser. Endvidere blev Brandes i
                    Paris indført i kredsen omkring den i dag mindre kendte litteraturhistoriker,
                    bibliotekar og professor i engelsk og tysk litteratur ved Collège de France,
                    Philarète Chasles (1798-1873). Chasles hører med sine oversigtværker over tysk
                    og engelsk litteraturhistorie til de tidlige pionerer inden for den
                    sammenlignende litteraturvidenskab, men derudover var den 72-årige litterat også
                    kendt som et omvandrende leksikon i personalhistorisk stof og intime
                    skandalehistorier om den franske romantismes store forfattere, som han
                    personligt havde kendt. </p>
                <p>Af Chasles, ”det gamle Vrøvl”, som han kærligt omtales i korrespondancen hjem til
                    familien (Brandes 1978, I:225), lærte den unge Brandes dog et og andet. I et
                    brev, skrevet om natten 15.6.1870, beretter Brandes begejstret om et selskab hos
                    Chasles aftenen forinden, hvor den belevne professor havde underholdt om sine
                    historiske synteser og kulørte anekdoter og sladderhistorier om 1800-tallets
                    litterære liv i Frankrig. ”Jeg sidder som en Svamp og suger. Jeg hører med 24
                    Øren”, noterer Brandes: ”Endelig kommer jeg om bag Coulisserne i hele det
                    litterære Liv her” (Brandes 1978, I:238-239).</p>
                <p>Således er det også efter en soiré hos Chasles, at Brandes 20. juni 1870, igen i
                    et brev til hjemmet, nedfælder den første skitse til en litteraturhistoriske
                    fremstilling af ”de store Strømninger i den nye franske Litteratur” (Brandes
                    1978, I:249), som i grove træk rummer grundidéen og køreplanen for de tre
                    ”franske” bind af <em>Hovedstrømninger</em> (første, tredje og femte bind) såvel
                    som indledningsforelæsningens polemiske udfald mod den samtidige danske
                    litteratur. Skitsen fremstiller udviklingen i 1800-tallets franske
                    litteraturhistorie fra romantisme til naturalisme som en dialektisk
                    vekselbevægelse mellem ånden fra Voltaire og ånden fra Rousseau, dvs. mellem
                    hhv. fornuftens og naturens og lidenskabens herredømme. Brandes opregner 3 faser
                    eller grupper i dette forløb. Først romantismen – den franske
                        ”<em>Sturm-und-Drang Periode</em>” – repræsenteret af folk som Alexandre
                    Dumas père, den tidlige Victor Hugo og George Sand, som sætter natur og
                    lidenskab i centrum for den litterære produktion og dermed udgør en fortsættelse
                    af ånden fra Rousseau. Brandes sætter Julirevolutionen 1830 som historisk
                    fikspunkt for denne periode. Efter 1830 følger omslaget i form af den såkaldte
                    ”L’école de bon sens”, den borgerlige snusfornufts og mådeholdets skole i fransk
                    teater, repræsenteret ved nyklassicistiske dramatikere som Eugène Scribe og
                    Émile Augier med moralisme og idealisme som idémæssigt fællespræg. Men omkring
                    1850 indtræffer et nyt omslag og en tredje periode, den positivistiske og
                    naturalistiske ”<em>Realisme</em> med <em>physiologisk Grundpræg</em>”,
                    repræsenteret af Taine, Renan, Dumas fils, brødrene Goncourt og Gustave
                    Flaubert. </p>
                <p>Efter dette litteraturhistoriske vue over bevægelser og grupper i 1800-tallets
                    franske litteratur begiver Brandes sig ud i nogle komparative perspektiver til
                    den samtidige danske litteratur. Oehlenschlägers position i den tidlige romantik
                    jævnføres med den tidlige Victor Hugo i Frankrig, og en ”moralsk” vending
                    dateres til Søren Kierkegaards <em>Enten-Eller</em> (1843). Men så kan analogien
                    heller ikke strækkes længere, og Brandes lancerer den konklusion, der skulle
                    komme til at udgøre det polemiske <em>clue</em> i indledningsforelæsningen i
                    1871: ”I see at vi ei endnu have naaet den 3die Periode” (Brandes 1978, I:252).
                    Dansk litteratur er gået i stå i den moralske reaktion og har derfor ikke fået
                    del i den europæiske hovedstrøm..</p>
                <p>I sammenhæng med den senere programerklæring fra indledningsforelæsningen kan man
                    ikke undgå at bemærke, at også Brandes selv i sine litterære orienteringspunkter
                    var mindst én eller to generationer bagud. Hans kendskab til den moderne franske
                    naturalisme var på dette tidspunkt stærkt begrænset, og kaster man et blik frem
                    til det program for litterær problemdebat og individets kamp mod ”Samfundet”,
                    som skulle udgøre det agitatoriske slagnummer i indledningsforelæsningen 1871,
                    står det ligeledes klart, at matricen for dette program ikke var den samtidige
                    franske naturalisme, men derimod den franske og engelske romantisme fra årene
                    omkring 1830 med digteren og frihedshelten Lord Byron som symbolsk heltefigur.
                    Brandes skulle i 1871 efterlyse en litteratur, der satte moderne problemer som
                    ægteskab, religion og ejendomsforhold til debat. En tidlig formulering af dette
                    opråb finder vi også i optegnelsen i brevet fra juni 1870 – men her vel at mærke
                    som del af en historisk karakteristik af den franske romantisme</p>
                <blockquote>Sammenfald med Revolutionen 1830. […] Angreb paa Samfundet, paa
                    Eiendommen (Proudhon) paa Ægteskabet (A. Dumas’ Anthony, Fortalen til V. Hugos
                    Angelo. Fourier, St. Simon. George Sands første Maneer. Romantismens Gud er
                        <em>Lidenskaben</em></blockquote>
                <p>Placeringen af socialisten og anarkisten Joseph-Pierre Proudhon (1809-1865) må
                    være en fejl, da Proudhons kritik af ejendomsretten (fremsat i værket
                        <em>Qu'est-ce que la propriété?</em>, Hvad er ejendom?, 1840) snarere hører
                    til det åndelige tankegods for Juniopstanden i 1848. Men uanset denne og andre
                    periodemæssige skævheder undervejs vidner optegnelsen om, hvordan Brandes
                    forsøgte at sammentænke litterære og politiske udviklinger, og hvordan han så på
                    romantismen ikke som et rent litterært fænomen, men som en bredere,
                    åndshistorisk og politisk strømning, som også indbefattede
                    revolutionært-utopiske og socialistiske samfundstænkere som Henri de Saint-Simon
                    (1760-1825) og Charles Fourier (1772-1837).</p>
                <p>Samtalerne hos Chasles sporede Brandes ind på denne radikale strømning i den
                    franske romantisme, men efterlod også et andet præg på Brandes ved deres
                    interesse for litterær sladder og anekdoter om forfatternes kærlighedsliv. I det
                    ovennævnte brev kommenter Brandes det i samtiden verserende rygte om Lord Byrons
                    angiveligt incestuøse forhold til sin egen søster, og han sætter det i relation
                    til en anekdote, han har hørt fra Chasles’ om, hvordan den franske forfatter
                    Prosper Merimée (1803-1870) som ung chokerede det kvindelige publikum i en
                    litterær salon ved at forsvare blodskam og fri kærlighed hinsides borgerlige
                    konventioner. Sammen med en mængde andet personalhistorisk stof finder de to
                    anekdoter genanvendelse i <em>Emigrantlitteraturen</em>. De indgår i
                    behandlingen af Chateaubriands selvbiografiske roman <em>René</em>, hvor Brandes
                    diskuterer blodskam som tema i europæisk romantik (Brandes 1872a:71-72).</p>

            </div>
            <div class="chapter">
                <h1 id="london">7. Dannelsesrejsen 1870-1871: London</h1>

                <p>Det bekendtskab fra Europarejsen, som fik størst betydning for Brandes’
                    udvikling, var dog uden tvivl den britiske filosof, økonom og liberale politiker
                    John Stuart Mill (1806-1873). Brandes havde året forinden stået for en dansk
                    oversættelse af Mills værk <em>The Subjection of Women</em>, hvori den britiske
                    filosof argumenterede for kvindefrigørelse og kønnenes ligeberettigelse. Mill
                    befandt sig i begyndelsen af juli 1870 i Paris på gennemrejse og opsøgte her sin
                    danske oversætter i dennes logi i Rue Mazarine. Dette besøg, som er levende
                    beskrevet i brevene til familien, blev begyndelsen på en intens filosofisk
                    udveksling, som fortsattes en uge senere, da Brandes tog over Kanalen for at
                    aflægge visit hos Mill i London. </p>
                <p>Hvis Brandes’ filosofiske udvikling lader sig beskrive som en bevægelse væk fra
                    den hegelske idealisme, som udgjorde hans filosofiske barnelærdom, indstifter
                    mødet med Mill måske den afgørende begivenhed, der sporede Brandes ind på en ny
                    måde at tænke litteratur og samfund på. I et brev fra 16.7.1870 udråber Brandes
                    sin samtale med Mill som ”et slags Vendepunkt i min indre intellektuelle
                    Historie” (Brandes 1978, I:275). Som tænker tilhørte Mill den empiriske
                    tradition i engelsk filosofi og samfundsvidenskab, som udgik fra den idé, at al
                    viden og erkendelse måtte bygge på iagttagelse. På dette grundlag udviklede Mill
                    en samfunds- og moralfilosofi, den såkaldte <em>utilitarisme</em>, som gik ud
                    på, at enhver menneskelig handling måtte vurderes ud fra dens samlede
                    nyttevirkning i samfundet – og ikke efter, hvorvidt den stemte overens med på
                    forhånd givne — religiøse eller naturretlige — principper. Mills utilitarisme
                    blev afgørende for Brandes på den måde, at den anviste et grundlag for en etik,
                    som var funderet ikke i religiøse, men i verdslige principper. Nok så vigtigt
                    var Brandes desuden draget af den praktiske og pragmatiske dimension i Mills
                    filosofi, som tænkte liberale frihedsidéer sammen med tidens sociale og
                    politiske reformbevægelser og samfundets teknisk-økonomiske udvikling. ”Hans
                    Tanker ligner Jernbaner. Simple, uden Smykke, nyttige, storladne. Han bryder
                    ikke Baner, men Jernbaner”, noterer Brandes i et brev fra 10.7.1870 (Brandes
                    1978, I:269). </p>
                <p>I Brandes’ begejstring for Mills filosofi lå også en fascination af det moderne
                    engelske samfund som det mest progressive i relation til demokratiske reformer
                    og ligestilling mellem kønnene. Samtidig bekræftede besøget i England den
                    komparative iagttagelse, som Brandes allerede havde gjort i Paris, ikke bare af
                    forskelligheden i sæder og skikke mellem de europæiske lande, men også af den
                    store uvidenhed, der gjorde sig gældende i de europæiske nationers indbyrdes
                    kendskab til hinandens kultur og åndsliv. Ligesom han i Paris havde været
                    overrasket over Taines uvidenhed om Tyskland, kunne han i England konstatere
                    Mills ligeså eklatante mangel på kendskab til Hegels filosofi. Denne erfaring
                    gjorde det klart for Brandes, at der var behov for en kosmopolitisk formidler
                    mellem de europæiske litteraturer.</p>


            </div>
            <div class="chapter">
                <h1 id="italien">8. Dannelsesrejsen 1870-1871: Italien</h1>

                <p>Da Den Fransk-tyske Krig brød ud i slutningen af juli 1870, forlod Brandes Paris
                    og rejste med tog sydpå over Alperne til Genève og derfra videre gennem Italien:
                    Torino, Milano, Firenze og Rom. Fra denne del af rejsen stammer de henførte
                    naturbeskrivelser af Rousseaus fødeegn omkring Genèvesøen og de ligeledes
                    ekstatiske beskrivelser af italienske landskaber, kunst og arkitektur, som udgør
                    nogle af de litterære højdepunkter i <em>Emigrantlitteraturen</em> (kap. I og
                    XVI). Brandes’ begejstring for Italien var først og fremmest affødt af mødet med
                    renæssancens og antikkens arkitektur- og kunstskatte i Firenze, Rom, Napoli og
                    Pompeji. Men fascinationen havde også en mere aktuel og politisk dimension,
                    knyttet til det moderne Italiens demokratiske friheds- og
                    uafhængighedsbevægelser og nylige afskaffelse af Kirkestaten i Mellemitalien –
                    en begivenhed, der vakte Brandes’ revolutionære instinkter.</p>
                <p>Brandes’ tanker om disse emner blev under Italiensopholdet stimuleret af
                    bekendtskabet med navnlig to indbyrdes meget forskellige ånder og
                    personligheder: den ti år ældre juraprofessor og senere politiker Giuseppe
                    Saredo (1832-1902) fra Rom og den 24-årige franske kunststuderende Georges
                    Noufflard (1846-1897), som i lighed med Brandes befandt sig i landet som del af
                    en længerevarende dannelsesrejse.</p>
                <p>Saredo var en glødende patriot, tilhænger af det unge, selvstændige Italien og
                    dertil en lige så engageret liberal – forkæmper for demokrati, frihandel og
                    moderne industri og tilhænger af J.S. Mills filosofiske og politiske tænkning,
                    som han opfattede som selve grundlaget for det moderne liberale samfund. Da
                    Brandes i november 1870 blev alvorligt ramt af tyfus, som var tæt på at tage
                    livet af ham og efterfølgende lænkede ham til sengen i fire måneder, var det
                    Saredo som i en tid blev hans daglige samtalepartner. På samme måde som
                    humanisten Settembrini i Thomas Manns roman <em>Der Zauberberg</em> (1924)
                    kurtiserer rekonvalescenten Hans Castorp med sine liberale samfundsidéer, blev
                    det Saredo der i vinteren 1870-1871 holdt Brandes til ilden med sine timelange
                    foredrag om sammenhængen mellem humanismen og den moderne verdens tekniske og
                    materielle fremskridt.</p>
                <p>Georges Noufflard var Saredos diametrale modsætning: en forfinet og distingveret
                    æstet, søn af en rig klædefabrikant i Roubaix, som opholdt sig i Rom for at gøre
                    studier til en aldrig realiseret bog om byens monumenter og kunstværker. Brandes
                    og Noufflard mødtes i den skandinaviske forening i Rom begyndelsen af april
                    1871, netop som Brandes havde rejst sig fra sygelejet, og de følgende måneder
                    tilbragte de to nogle intense måneder sammen med udflugter til kunstmuseer og
                    kirker i Rom, Sorrento og Napoli, som blev af skelsættende betydning for
                    Brandes’ kunstopfattelse. Det var med Noufflard som guide, at Brandes fik øjnene
                    op for sanseligheden og den passionerede menneskeskildring i den italienske
                    renæssance- og barokkunst – en erfaring, der fik ham til at se med nye og
                    kritiske øjne på det hjemlige nationalikon Thorvaldsen og dennes mere afdæmpede
                    nyklassicisme, som i brevene hjem til familien nu erklæres for umoderne og
                    passé. Og ligeledes var det skønånden Noufflard, der inspirerede Brandes til at
                    fremsætte det mest provokerende udsagn i Emigrantlitteraturen i form af den
                    respektløse dekonstruktion af det danske og nordeuropæiske begreb om ”Hjemmet”
                    og det heri implicerede ideal om kvinden som husligt væsen. Denne moralske
                    forestilling mente Brandes at kunne føre tilbage til ”en eneste, grumme simpel,
                    grumme lav climatisk Nødvendighed”, nemlig det råkolde nordiske klima og</p>
                <blockquote>Nødvendigheden af kunstig Varme. (…) Uden kunstig Varme, i Sollysets
                    fulde Pragt, vise alle hine skjønne Idealer, Pligter og Dyder sig – ikke usande
                    men relative.” (Brandes 1872a:151).</blockquote>
                <p>Formuleringen er karakteristisk for den radikalisering af Brandes’ tænkning, som
                    skete under Italiensrejsen. Den viste sig ved, at den positivistiske tainske
                    æstetik og kulturanalyse, som han havde med sig fra disputatsen, blev tilføjet
                    en mere polemisk og kulturkritisk dimension. Man kan også sige det på den måde,
                    at Italiensrejsen førte til fødslen af Brandes som ”Activist Critic” (Hertel og
                    Kristensen 1980). Det gjaldt for Brandes nu ikke længere blot om at beskrive og
                    analysere, hvordan litterære værker og menneskelige moralforestillinger blev til
                    som resultater af kulturelle, klimatiske og historiske forhold. Det handlede nu
                    også om at vise litteraturens reformatoriske og revolutionære potentiale, som
                    kunne bruges til at kritisere og ændre de moralske forestillinger og
                    adfærdsregler, som i en kultur ansås for givne og uforanderlige. </p>

            </div>
            <div class="chapter">
                <h1 id="hjemme">9. Hjemme igen – konfrontationen 1871</h1>

                <p>I juli 1871 var dannelsesrejsen bragt til ende, og Brandes skulle hjem og finde
                    sin plads i det samfund, som han på baggrund af sine italienske indtryk fandt
                    ekstra gold, kunst- og menneskefjendsk. Mødet med J.S. Mills filosofi, Saredo og
                    det unge Italien havde gjort Brandes til politisk radikaler, mens samværet med
                    Noufflard havde stimuleret et mere eksistentielt og æstetisk motiveret
                    modsætningsforhold til fædrelandets protestantiske kunst og kultur.</p>
                <p>Disse forhold tilsammen forklarer, hvorfor dannelsesrejsen i Brandes’ tilfælde
                    ikke førte ”hjem” til en forsoning, men i stedet udartede sig til en
                    skæbnesvanger konfrontation med den hjemlige nationalliberale kultur med
                    vidtrækkende konsekvenser for Brandes’ efterfølgende løbebane.
                    <em>Emigrantlitteraturen</em> ødelagde hans muligheder for en akademisk karriere i
                    Danmark, men åbnede samtidig nye veje, idet den tvang ham til i stedet at satse
                    på en levevej som uafhængig skribent på det voksende tysksprogede
                    litteraturmarked i Europa, hvor han de følgende år etablerede et navn som
                    toneangivende europæisk litteraturkritiker.</p>

            </div>
            <div class="chapter">
                <h1 id="bibliografi">10. Bibliografi</h1>

                <ul style="list-style:none">
                    <li> Ahlström, Gunnar (1937): <em>Georg Brandes’ Hovedstrømninger</em>. Lund og
                        København </li>
                    <li>Bourguignon, Anne, Harrer, Konrad Clausen, Jørgen Stender (red.) (2010):
                            <em>Grands courants d’échanges intellectuels: Georg Brandes et La
                            France, L’Allemagne, L’Angleterre. Actes de la deuxième conference
                            internationale Georg Brandes, Nancy, 13-15 Novembre 2008</em>, Bern:
                        Peter Lang.</li>
                    <li>Brandes, Georg (1866): <em>Dualismen i vor nyeste Philosophie</em>,
                        Kjøbenhavn: Gyldendalske Boghandel. </li>
                    <li> Brandes, Georg (1870a): <em>Kritiker og Portraiter</em>. København </li>
                    <li> Brandes, Georg (1870b): <em>Den franske Æsthetik i vore Dage. En Afhandling
                            om H. Taine</em>. København </li>
                    <li> Brandes, Georg (1872a): <em>Hovedstrømninger i det 19de Aarhundredes
                            Litteratur</em>. <em>Emigrantlitteraturen</em>. København </li>

                    <li> Brandes, Georg (1908): <em>Levned</em>, 3. København </li>
                    <li> Brandes, Georg (1923): <em>Hovedstrømninger i det 19de Aarhundredes
                            Litteratur. Emigrantlitteraturen</em>. København </li>

                    <li> Brandes, Georg (1978): <em>Breve til Forældrene 1859-71</em>, udg. af
                        Morten Borup, bd. 1. København </li>
                    <li> Georg og Edv. Brandes (1939): <em>Brevveksling med nordiske Forfattere og
                            Videnskabsmænd</em>, udg. af Morten Borup m.fl., bd. 1. København </li>
                    <li> Braudel, Fernand (1997): <em>Ecrits sur l'histoire</em> II, Paris:
                        Flammarion. </li>
                    <li>Dahl, Per (1998): <em>Georg Brandes-tidstavle 1842–1927 </em>[Arbejdspapirer
                        18-1998. Institut for Litteraturhistorie, Aarhus Universitet], Aarhus. </li>

                    <li> Fenger, Henning (1955): <em>Georg Brandes’ læreår. Læsning. Ideer. Smag.
                            Kritik</em>. København </li>

                    <li> Fenger, Henning (1957): <em>Den unge Brandes. Miljø, venner, rejser,
                            kriser.</em> Copenhagen: Gyldendalske Boghandel – Nordisk Forlag. </li>
                    <li> Gibbons, Henry J. (1980): Georg Brandes. The reluctant Jew, in: Hertel og
                        Kristensen 1980, 55-89. </li>
                    <li> Hertel, Hans og Kristensen, Sven Møller (red.) (1973): <em>Den politiske
                            Georg Brandes</em>, Copenhagen: Hans Reitzel. </li>
                    <li> Hertel, Hans og Kristensen, Sven Møller (red.) (1980): <em>The Activist
                            Critic. A symposium on the political ideas, literary methods and
                            international reception of Georg Brandes</em> [<em>Orbis
                        Litterarum</em>. Supplement 5], Copenhagen: Munksgaard, 1980. </li>
                    <li> Hjortshøj, Søren Blak (2017): <em>Georg Brandes’ Representations of
                            Jewishness: Between Grand Recreations of the Past and Transformative
                            Visions of the Future</em>, Roskilde University. </li>
                    <li> Hvidt, Kristian (2005): <em>Edvard Brandes, portræt af en radikal
                            blæksprutte</em>, Copenhagen: Gyldendal. </li>
                    <li> Knudsen, Jørgen (1985): <em>Georg Brandes. Frigørelsens vej 1842-77</em>,
                        Copenhagen: Gyldendal. </li>
                    <li> Kristensen, Sven Møller (1980): <em>Georg Brandes. Kritikeren,
                            liberalisten, humanisten</em>, Gyldendal, Copenhagen. </li>
                    <li> Larsen, Pelle Oliver (2016): <em>Professoratet. Kampen om Det Filosofiske
                            Fakultet 1870-1920</em>, Copenhagen: Museum Tusculanum. </li>
                    <li> Nolin, Bertil (1965): <em>Den gode europén. Studier i Georg Brandes'
                            idéutveckling 1871-1893 med speciell hänsyn till hans förhållande till
                            tysk, engelsk, slavisk och fransk litteratur</em>, Uppsala: Svenska
                        Bokförlaget/Nordtedts. </li>
                    <li> Nolin, Bertil (1976): <em>Georg Brandes</em> [<em>Twayne’s World Authors
                            Series</em>, 390], Boston: Twayne Publishers. </li>
                    <li> Nolin, Bertil (1980): The critic and his paradigm. An analysis of Brandes’
                        role as a critic 1870-1900 with special reference to the comparatistic
                        aspect, in: Hertel og Kristensen 1980: 21-36. </li>
                    <li> Rubow, Paul V. (1927): <em>Georg Brandes og hans Lærere</em> [Studier fra
                        Sprog- og Oldtidsforskning, 144]. </li>
                    <li> Rubow, Paul V. (1928): <em>Litterære Studier</em>, Copenhagen: Levin. </li>
                    <li> Rubow, Paul V. (1932): <em>Georg Brandes’ Briller</em>, Copenhagen: Levin
                        &amp; Munksgaard. </li>
                    <li> Rubow, Paul V. (1976): <em>De Franske</em>, Copenhagen: Gyldendal. </li>
                    <li> Taine, Hippolyte (1866): <em>Histoire de la littérature anglaise</em>, I,
                        2. rev. edition, Paris: Libr. Hachette. </li>
                    <li> Taine, Hippolyte (1877): <em>Den engelske Literaturs Historie</em>. Første
                        Deel, Copenhagen: Gyldendalske Boghandel. </li>


                </ul>



            </div>


        </div>
    </div>
</div>
