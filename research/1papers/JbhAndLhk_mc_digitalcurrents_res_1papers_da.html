<div>
    <div class="background-box">
        <div>
            <div class="col">
                <h3>
                    <em>Digitale Hovedstrømninger</em>
                </h3>
                <p>af <span class="author">Jens Bjerring-Hansen (ledende redaktør og
                        vice-projektleder) &amp; Lasse Horne Kjældgaard (projektleder)</span></p>
                <p>I en tid, hvor globaliseringen har intensiveret både kulturmøder og -sammenstød,
                    er der brug for historisk perspektiv og indsigt. Et afgørende inspirations- og
                    diskussionsoplæg om forholdet mellem det nære og det fremmede er Georg Brandes’
                    hovedværk <em>Hovedstrømninger i det 19. Aarhundredes Litteratur</em>, der på
                    www.georgbrandes.dk udgives i en videnskabelig, flersproget udgave, ledsaget af
                    supplerende ressourcer og værktøjer.</p>

            </div>
        </div>
    </div>
    <div>
        <aside class="col-md-4">
            <h4>Forfatter</h4>
            <p>Jens Bjerring-Hansen (Københavns Universitet) &amp; Lasse Horne Kjældgaard (Roskilde
                Universitet)</p>
            <h4>Titel</h4>
            <p>
                <em>Digitale Hovedstrømninger</em>
            </p>
            <h4>Sidst rettet</h4>
            <p>27-05-2019</p>
        </aside>

        <div class="col-md-8">
            <div class="toc">
                <h1>Indhold</h1>
                <ul style="list-style:none">
                    <li>
                        <a href="#indledning">1. Indledning</a>
                    </li>
                    <li>
                        <a href="#hovedstroemninger">2. <em>Hovedstrømninger</em></a>
                    </li>
                    <li>
                        <a href="#europaer">3. Den gode europæer</a>
                    </li>
                    <li>
                        <a href="#global">4. Den globale Brandes</a>
                    </li>
                    <li>
                        <a href="#digital">5. Den digitale Brandes</a>
                    </li>

                </ul>
            </div>
            <div class="chapter">
                <h1 id="indledning">1. Indledning</h1>
                <p> “Den sikreste vej til at slå sig op for en begyndende dansk skribent er endnu
                    bestandig som for 24 år siden den at skrive et eller andet imod mig”, erklærede
                    en selvbevidst Georg Brandes i 1895 (”Et dansk Forfatterskabs Vilkaar”,
                        <em>Politiken</em>, 2. marts 1895). Ordene kan gælde endnu her i dag, hvor
                    Brandes stadig fremkalder stærke holdninger og følelser i den danske offentlige
                    debat. Dér er han fortsat tilstedeværende, som én af de få tilbageværende danske
                    stemmer fra 1800-tallet. Han har formået at dele vandene lige siden han trådte
                    op på talerstolen i auditorium 7 i Københavns Universitets hovedbygning den 3.
                    november 1871 kl. 18 og indledte sin forelæsningsrække over nyere europæisk
                    litteratur <em>Hovedstrømninger i det 19. Aarhundredes Litteratur</em>, der
                    udkom i bogform fra 1872 til 1890. I sig selv er det en bemærkelsesværdig
                    bedrift. Men den lokale virak har også medvirket til at overskygge selve det
                    litterære værk som gav anledning til stridighederne, samt det store og
                    indviklede internationale efterliv som værket har fået. Forsknings- og
                    udgivelsesprojektet <em>Digital Currents</em> / <em>Digitale
                        Hovedstrømninger</em> leverer nye bidrag og redskaber til forskningen i
                    begge dele. </p>

                <p>

                    <img src="Brandes1.jpg" title="Brandes i arbejdsværelset"/>
                    <em>Georg Brandes i arbejdsværelset, ca. 1890. Foto: Axel Hansen</em>
                </p>
            </div>
            <div class="chapter">
                <h1 id="#hovedstroemninger">2. <em>Hovedstrømninger</em></h1>


                <p>Brandes’ <em>Hovedstrømninger i det 19. Aarhundredes Litteratur</em> var et
                    akademisk arbejde og samtidig et stykke engageret kulturkritik. Værket
                    adresserede de store europæiske landes (litteratur)historie, men også samtidens
                    provinsielle danske åndsliv. For det danske publikum var dramaet således tænkt
                    som et lærestykke: ”Jeg tror, at vi af dette store drama kunne uddrage en lære
                    for os selv. Vi er nemlig denne gang som sædvanlig en 40 år tilbage for Europa”,
                    skrev Brandes med brug af det nationale vi, der tydeligt træder frem som
                    adressat. Danmark var faktisk enestående i europæisk sammenhæng ifølge Brandes,
                    men i negativ forstand: ”Intetsteds Europa over så exalterede idealer og ikke
                    mange steder et plattere åndeligt liv”, hævdede han på polemisk vis
                    (”Indledning” i <em>Hovedstrømninger …</em> bd. 1:
                    <em>Emigrantlitteraturen</em>, 1872, s. 25). </p>
                <p>Dermed havde han også defineret en rolle for sig selv i det nationale drama: som
                    den der skulle vække især forfatterne til dåd og få dem til at skrive
                    virkelighedsnært og engageret i nutiden. Anspore dem til at sætte ”problemer
                    under debat”, som han skrev med et udtryk der straks blev til en kliché – og som
                    stadig er det i dag. Med indsatsen indvarslede Brandes en ny tid i Danmark, ”det
                    moderne gennembrud”, som han selv senere navngav epoken. En af det moderne
                    gennembruds forfattere, Nobelpristageren Henrik Pontoppidan, fortæller i romanen
                        <em>Lykke-Per</em> (1898-1904, 1905) om ”den europæiske kulturbølge”, som
                    Brandes (i romanen portrætteret som dr. Nathan) havde været med til at lede ind
                    over landet. Bølgen havde skabt ”en række revolutionerende digtere,
                    videnskabsmænd og politikere” samtidig med at den ”også på det rent praktiske
                    område” havde ”fremkaldt et gennembrud af ung og dristig handlekraft, der søgte
                    sig tumleplads” (<em>Lykke-Per</em>, 4. udgave, 1918, bd. 1, s. 333). Det sidste
                    skal romanens berømte hovedperson, den ingeniørstuderende Per Sidenius, kun ses
                    som ét ud af talrige tilfælde af. Det moderne gennembrud var altså langt fra kun
                    et litterært fænomen, men en overskrift for en lang række
                    moderniseringsprocesser og for en stadig tættere kontakt og udveksling med
                    udlandet, især inden for kultur og videnskab. </p>

                <p>
                    <img src="Brandes2.jpg" title="Georg Brandes. Portrættegning af P.S. Krøyer"/>
                    <em>Georg Brandes. Portrættegning af P.S. Krøyer, 1881. Det Kongelige Bibliotek.
                        På bagsiden har Georg Brandes skrevet: ”Dette billede ligner mig ikke og har
                        aldrig lignet mig. Det minder om en russisk nihilist umiddelbart før
                        hængningen. Men ligne kan jo også ethvert fotografi; som tegning er billedet
                        meget dygtigt. For at her dog kan være noget der ligner mig, afskriver jeg
                        denne sætning af min bog Hovedstrømninger (V 497): Det er kritiken, som
                        flytter bjerge, alle autoritetstroens, fordommenes, den ideeløse magts og
                        den døde overleverings bjerge.”</em>
                </p>

            </div>

            <div class="chapter">
                <h1 id="#europaer">3. Den gode europæer</h1>

                <p>Selv om <em>Hovedstrømninger</em> i første omgang var tænkt som et indlæg og et
                    indgreb i en lokal dansk kultursituation, så var det jo en større, europæisk
                    historie Brandes fortalte: om de store nationallitteraturer – den franske, tyske
                    og engelske – deres særtræk, indbyrdes afhængighed og beroenhed på impulser
                    udefra. Og det gjorde han så engageret og interessant at han nåede ud til et
                    større og mere internationalt publikum end nogen dansk humanistisk forsker har
                    gjort før eller siden. Brandes blev oversat til 17 forskellige sprog, og alene
                        <em>Hovedstrømninger</em> nåede i hans levetid at udkomme på dansk, tysk,
                    engelsk, russisk, polsk, jiddisch og japansk, enkelte bind også på finsk og
                    fransk. Efter hans død er de tillige udkommet på spansk og på kinesisk. Meget få
                    danske forfattere har haft en tilsvarende gennemslagskraft: H.C Andersen, Søren
                    Kierkegaard, Karen Blixen. </p>
                <p>I dette prominente selskab var det særlige ved Brandes’ berømmelse at den i så
                    vid udstrækning var knyttet til hans samtid, og at den, da den var på sit
                    højeste, var mere intens end noget der har overgået en dansk forfatter før eller
                    siden. Han har – med litteraturforskeren Paul V. Rubows ord – ”uden
                    sammenligning været den danske som helst blev hørt i udlandet”. (”Georg
                    Brandes”, <em>Dansk biografisk Leksikon</em>, 3. udg., 1979, bd. 2, s. 459). Som
                    public speaker turnerede han ustandseligt, og alene i 1912 talte han i 42
                    europæiske byer. </p>
                <p>Med sin journalistik og dagbladskritik forstod Brandes desuden at gøre sig
                    gældende på en ny og hurtig medievirkeligheds betingelser. Men nok så vigtigt
                    lykkedes det ham – som taler, journalist og forfatter – at gøre indtryk på den
                    generation, der stod på tærsklen til globaliseringens – og verdenskrigenes –
                    århundrede. Da Brandes døde, fortalte den tyske forfatter og Nobelpristager
                    Thomas Mann, at <em>Hovedstrømninger</em> omkring år 1900 havde været ”det unge,
                    intellektuelle Europas bibel” (Thomas Mann: ”En mester i produktiv kritik”,
                    Politiken, 20. februar 1927). Og Brandes var virkelig europæer. ”Den gode
                    europæer” blev han døbt af den tyske filosof Friedrich Nietzsche, som han havde
                    ”opdaget” og populariseret omkring 1890 (Brev fra Nietzsche til Brandes, Nice,
                    d. 2. december 1887, i: Paul Krüger (udg.): <em>Correspondance de Georg
                        Brandes</em>, 1966, bd. 3, s. 441). </p>
                
                <p>
                    
                    <img src="Brandes3.jpg" title="Oscar Björck og Eilif Peterssen maler Georg Brandes"/>
                    <em>P.S. Krøyer: Oscar Björck og Eilif Peterssen maler Georg Brandes, 1883. Pastel. Randers Kunstmuseum</em>
                </p>
                
            </div>

            <div class="chapter">
                <h1 id="#global">4. Den globale Brandes</h1>

                <p>Mod slutningen af sit liv oplevede europæeren Brandes globaliseringen – også af
                    sit eget forfatterskab. Med selvfølelse gjorde han det selv klart i en sen
                    statusopgørelse: ”Jeg har mine læsere i Europa, Asien og Amerika. Jeg er i et
                    andet format end de Personer, der henvender sig til den danske borgerstand”
                    (Georg Brandes: "Georg Brandes og Social-Demokraten. Et Indlæg fra Georg Brandes
                    i Anledning af Socialminister Borgbjergs Foredrag", i:
                        <em>Social-Demokraten</em>, 22. november 1924). I denne situation så Brandes
                    en ny og svær opgave for sig, som kom til udtryk i fortalen til den japanske
                    udgave af Hovedstrømninger (1915):</p>
                <blockquote><em>Hovedstrømninger</em> indledtes med en genfortælling af den gamle
                    fabel om ræven og storken. Værket ville åbne de forskellige europæiske nationers
                    blik for hinandens fortrin, anrette rævens retter på storkens bordstel og
                    omvendt. Nu har fabelen fundet en videre anvendelse. Det vil nu for
                        <em>Hovedstrømningers</em> forfatter gælde, om han har anrettet europæisk
                    åndsnæring på sådan måde, at den lader sig tilegne med japanske spisepinde.
                    (”Fortale til den japanske Udgave af <em>Hovedstrømninger</em>”,
                        <em>Politiken</em>, 23. juli 1915)</blockquote>
                <p>Velbekomme! Hvor det først havde drejet sig om at sammenligne og sammenknytte de
                    europæiske kulturer, forstod Brandes nu at det handlede om at skabe en
                    interkontinental dialog. Horisontudvidelsen var en refleks af en udvikling hvor
                    kulturer, kriser og krige var blevet globaliserede. Første Verdenskrig (1914-18)
                    var et påtrængende eksempel herpå, og netop hans kritiske engagement i den
                    gjorde ham til en global player hvis kommentarer til den aktuelle udvikling var
                    konstant efterspurgt af alverdens aviser. Det er især forfatterskabets
                    internationale perspektiv og efterliv, som <em>Digital Currents </em>/
                        <em>Digitale Hovedstrømninger </em>gerne vil skabe opmærksomhed omkring.
                </p>
            </div>
            
            <p>
                
                <img src="Brandes4.jpg" title="Brandes på Das Vaterland"/>
                <em>Georg Brandes med Asta Nielsen om bord på Amerikadamperen Vaterland, maj 1914</em>
            </p>

            <div class="chapter">
                <h1 id="#digital">5. Den digitale Brandes</h1>

                <p>Den første videnskabelige udgave af hovedværket, som projektet har etableret, er
                    tillige den første digitale udgave. Udgaven henvender sig til læg og lærd, både
                    hjemme og ude. For at hjælpe moderne læsere og for at uddybe værkets betydning
                    er der knyttet en række avancerede visningsfunktioner og ressourcer til udgaven:
                    oversættelser, kommentarer, registre, links til ordbøger samt udførlige
                    introduktioner til alle tekster skrevet af en tværfaglig forskergruppe der
                    sætter <em>Hovedstrømninger</em> ind i nye faglige og kulturhistoriske
                    sammenhænge. Projektets dokumentation og granskning af Brandes’ grundtekst om
                    internationaliseringens og kulturmødets kritiske såvel som frisættende
                    potentialer har især vores interesse i to sammenhænge, hvor Hovedstrømninger var
                    et pionerværk: for det første i udviklingen af litteraturvidenskaben som
                    internationalt orienteret felt, for det andet i formuleringen af en moderne
                    europæisk identitet. Både det ene og det andet er relevant i en globaliseret
                    nutid hvor såvel fagtraditioner som geopolitiske konstellationer er under pres.
                    Og aktualitet har i det hele taget Brandes’ teoretisering og praktisering af
                    sine dobbeltroller: som videnskabsmand og “intellektuel” – for at genbruge det
                    substantiv, som Brandes selv indførte på dansk – og som dansker og
                    verdensborger. </p>

            </div>

        </div>
    </div>
</div>
