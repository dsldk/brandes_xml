<div>
    <div class="background-box">
        <div>
            <div class="col">
                <h3>The Textual History of <em>Main Currents</em></h3>
                <p>by <span class="author">Per Dahl</span></p>
                <p>An introduction to the underlying concepts, composition, method as well as the editorial and translational history of the <em>Main Currents</em>.</p>

            </div>
        </div>
    </div>
    <div>
        <aside class="col-md-4">
            <h4>Author</h4>
            <p>Per Dahl, Aarhus University</p>
            <h4>Title</h4>
            <p>The Textual History of <em>Main Currents</em></p>
            <h4>Last edited</h4>
            <p>27-05-2019</p>
        </aside>

      <div class="col-md-8">
            <div class="chapter">
            <h1>1. Anlæg</h1>
            <p> Georg Brandes’ <em>Hovedstrømninger i det 19de Aarhundredes Litteratur</em> udkom i
                seks bind 1872-1890 og senere i reviderede og oversatte udgaver. </p>
            <p> Det var Brandes’ mål med de seks bind at se på den europæiske litteratur som en
                enhed og at udrede en række fællestræk i den tyske, franske og engelske litteratur i
                perioden fra 1789 til 1848. Dermed anlagde han som en af de første europæiske
                litteraturhistorikere et <em>komparativt</em> synspunkt, bl.a. med det motiv at
                kaste lys over den danske litteratur, der efter Brandes’ opfattelse var 40 år bagud
                i forhold til den overordnede europæiske udvikling. ”Den sammenlignende
                Litteraturbetragtning har den dobbelte Charakter at nærme det Fremmede til os
                saaledes, at vi kunne tilegne os det, og at fjerne vort Eget fra os saaledes, at vi
                kunne overskue det” hed det i den indledende forelæsning, der samtidig fastslog
                Brandes’ ledende principper: ”Troen paa den frie Forsknings Ret og paa den frie
                Tankes endelige Seir.” (Brandes 1872a:8 og 7). </p>
            <p> Gennem alle årene holdt Brandes de fleste af de forelæsninger, der lå til grund for
                de publicerede seks bind, i sin egenskab af privatdocent ved Københavns Universitet.
                Ledende embedsmænd og politikere holdt ham ude fra det professorat i æstetik, der i
                1872 var blevet ledigt, så han ernærede sig resten af sit liv som fri skribent. Dog
                fik han i 1902 ad politisk vej tildelt professortitel og en tilsvarende løn ”til fri
                videnskabelig virksomhed”, betalt af universitetets midler, men uden at blive ansat
                ved Københavns Universitet (jf. Pelle Oliver Larsen 2016:141 og 386-391). </p>
            <p>Brandes gav sin fremstilling form af et drama i seks akter med liberalismens historie
                som det strukturskabende træk. I forordet til sjette udgave fra 1923 skrev Brandes
                indledningsvis: </p><blockquote>Hovedstrømninger fortæller et Stykke europæisk
                    Sjælehistorie, idet Værket fremstiller Udviklingsgangen i Hovedlandenes
                    Literatur gennem det 19. Aarhundredes første Halvdel. Værkets Anlæg er politisk,
                    ikke literært (Brandes 1923:3).</blockquote>
            <p> Som opspil skildrede han 1700-tallets revolutionære bevægelser, kulminerende med Den
                Franske Revolution i 1789. Efter revolutionen, den første aktion, fulgte
                re-aktionen, ligesom der på en tese følger en antitese. Med Napoleons nederlag og
                Wienerkongressen i 1814-1815 fandt kirke og stat hinanden i de katolske dele af
                Europa; ortodoksi og autoritet blev på ny bærende principper i samfundet. Endelig
                fulgte overvindelsen af reaktionen, dvs. en fornyet aktion. Den blev intoneret af
                Den Græske Frihedskrig mod det osmanniske styre (1821-1829) og blev i Brandes’
                fremstilling markeret som et afgørende omslag med Byrons heltedød i Grækenland i
                1824. Herfra fulgtes den liberale bevægelse via den franske Julirevolution i 1830
                frem mod gennembruddene i Frankrig og Tyskland i 1848. </p>
            <p> Den enkle og klare konstruktion kan anskueliggøres i den følgende model, der
                samtidig viser, hvordan kultur og politik i Danmark var fortsat i reaktionens spor
                helt frem til 1870. Brandes så det som sin opgave at bringe denne reaktion til ophør
                og at gøre dansk åndsliv synkront med den liberale, europæiske hovedstrømning. </p>
                <p><img src="dahl_en.png" title="Main Currents and Hegel"/>
                    Brandes' hegelian plot</p>
            <p>Modellen var inspireret af den dialektiske filosofi, som filosofferne F.W.J.
                Schelling (1775-1854) og G.W.F. Hegel (1770-1831) havde udviklet i begyndelsen af
                1800-tallet, og som kom til at spille en stor rolle i den efter-hegelianske
                tradition, som Brandes blev opdraget i på universitetet. Ethvert begreb fører over i
                sin modsætning, sin negation, men således at det negerede begreb hæves op og indgår
                i en større sammenhæng, en syntese, der udgør en (ny) enhed af modsætninger. I
                indledningsforelæsningen forklarede Brandes det således: </p><blockquote> Reaction som
                    saadan er langtfra eet med Tilbageskridt. Langtfra! Tværtimod! en sand,
                    supplerende, corrigerende Reaction er Fremskridt. Men en saadan Reaction er
                    kraftig, kort og stagnerer ikke. Efter i nogen Tid at have bekjæmpet den
                    foregaaende Periodes Excesser, efter at have fremdraget, hvad den trængte
                    tilbage, optager en følgende Periode den foregaaendes Gehalt [indhold], forsoner
                    sig med den og fortsætter dens Bevægelse. </blockquote>
            
            <p>Hvorefter Brandes påpegede den udfordring, han stod overfor, og sammenfattede
                ræsonnementet i et billede: </p><blockquote> Dette er hvad her ikke er skeet. Naar en
                    Stok er bleven bøiet til een Side, gjør man den ret ved at bøie den til den
                    anden Side – men man bliver ikke ved dermed (Brandes 1872a:12).
                </blockquote>
            <p>Forelæsningernes sproglige udformning var glansfuld og effektrig. Brandes var en
                glimrende, retorisk bevidst forelæser. I selve sin form appellerede hans
                fremstilling til den lidenskabelighed, den ville fremme som indhold. Stilen
                kulminerede i de billeder, der sammenfattede og fuldendte tankegangen, forsynede
                følelsen med associationer og gav forestillingsevnen eller fantasien perspektiv. Når
                ræsonnementet var glemt, blev dets pointe hængende i tilhørernes bevidsthed som et
                billede. Fra indledningsforelæsningen kan nævnes Æsops fabel om ræven og storken,
                der illustrerede pointen ved at sammenligne, og den afsluttende udnyttelse af
                strømningsmotivet: </p><blockquote> Hovedarbeidet vil blive gjennem en Mangfoldighed af
                    Canaler at lede de Strømninger, som have deres Udspring i Revolutionen og
                    Fremskridtsideerne, herind og at standse Reactionen paa alle de Punkter, hvor
                    dens Opgave historisk er endt (Brandes 1872a:28). </blockquote>
            <p> Det var målet med forelæsningerne at bringe dansk åndsliv og politik i takt med
                udviklingen i Europa. Fra den franske filosof og litteraturhistoriker Hippolyte
                Taine (1828-1893) hentede Brandes det synspunkt, at et lands litteratur fremstiller
                ”dets Anskuelsers og Følelsers hele Historie” (Brandes 1872a:9); for Danmarks
                vedkommende var det en historie i brøkdele og med store lakuner, uden stor
                selvstændighed og derfor – i et vist omfang – underkastet indflydelser og
                påvirkninger udefra. Endog med den begrænsning, at ikke alle europæiske strømninger
                nåede hertil, sommetider blot modreaktioner, sådan som det – ifølge Brandes – blev
                tilfældet i forbindelse med den restaurative inddæmning af oplysningens og
                revolutionens ideer. Nu skulle efterslæbet indhentes, og litteraturen udtrykke det
                nærværende liv og forholde sig til det på nutidens vilkår i stedet for at se med
                fortidens briller eller forholde sig til fortiden. At være sig selv er at være
                moderne, og at en litteratur lever, viser sig i, at den ”sætter Problemer under
                Debat” (Brandes 1872a:15). </p>
            <p> Den polemiske brod i form af sammenstillinger af de europæiske hovedlandes
                litteratur og den stillestående danske kultur var <em>Hovedstrømningers</em> afsæt,
                og den spillede især en rolle i de første to bind. I de reviderede udgaver af alle
                seks bind, som udkom 1891-1898, blev en del af de polemiske bemærkninger og
                sammenligninger udeladt, så værket i højere grad kom til at fremstå som en europæisk
                litteraturhistorie, skrevet for europæiske læsere. I den engelske oversættelse er
                indledningsforelæsningen f.eks. reduceret næsten væk. Det betød på den ene side, at
                værket mistede en del af den polemiske brod, der havde givet det så stor
                opmærksomhed i Danmark og Skandinavien, på den anden side at det i europæisk
                sammenhæng i højere grad blev vurderet ud fra en generel, litteraturhistorisk
                tilgang. </p>
            <p> Mens værkets to sidste bind i 1882 og 1890 blev afsluttet, var i mellemtiden ’Det
                moderne gennembrud’, som Brandes gav navn (med bogen <em>Det moderne Gjennembruds
                    Mænd</em>, 1883) blevet en nærværende realitet, uagtet han selv søgte nye
                positioner. </p>
            <p> I det følgende beskrives dels nogle grundtræk og den udvikling eller måske snarere
                ændring, der fandt sted fra det første bind til det sidste, dels vises det, hvordan
                netop disse grundtræk stod i centrum for de <em>revisioner</em> af teksten, som
                Brandes i tidens løb underkastede sin fremstilling, ikke mindst når det gælder de
                første to bind. </p>
            <p> Der er lagt vægt på at bringe fyldige citater fra Brandes’ tekster, fordi der ofte
                er tale om mindre kendte og tilgængelige tekster, og fordi det er vigtigt at se de
                enkelte afgørende formuleringer i deres første form og kontekst. </p>

        </div>
        <div class="chapter">
            <h1>2. Baggrund: Individ og bevidsthedsdannelse</h1>
            <p> Overalt hos Georg Brandes, såvel i den yngres som den ældres æstetik, kan man oplede
                et funktionsforhold mellem det store og det små. Det er forståelsen af det store,
                der skal forløse detaljernes rigdom og sætte dem i perspektiv. Hvis det små eller
                det enkelte ikke lader sig forklare, fremstår det som tilfældigt, og
                    <em>tilfældet</em> blev netop den efterhegelianske æstetiks store udfordring. </p>
            <p> For at gøre op med biedermeierkulturens harmoniserende idealisme havde Brandes,
                inspireret af Hippolyte Taine, i sin litterære kritik i slutningen af 1860’erne
                rykket forklaringsrammen og perspektivet eller ’det store’ så langt ud, som det var
                muligt, samtidig med at han efterlyste ’det små’, de aktuelle, livsnære detaljer.
                Karakteristikken skulle – som i essayet om Shakespeares <em>First Part of Henry
                    IV</em> fra 1869, ””Det uendeligt Smaa” og ”det uendeligt Store” i Poesien”
                (trykt i <em>Illustreret Tidende</em> og optrykt i bogen <em>Kritiker og
                    Portraiter</em>, 1870) – rumme den størst mulige spændvidde. </p>
            <p>Det var i virkeligheden en vanskelig balancesituation, der kan illustreres med et
                større citat fra disputatsen om Taine, der drejer sig om, hvorvidt et individ skal
                opfattes som et hele eller lader sig adskille i analyserbare dele:</p> <blockquote> Hvad
                    Individet angaaer, da er det ofte tvivlsomt, om den naturlige Grupperen af dets
                    aandelige Production vilde føre til at gruppere den om Individet som Centrum.
                    Til Individets Ufuldkommenheder hører ogsaa den, at det kun stræber hen til at
                    være aandelig Organisme, men i Virkeligheden paa mange Punkter aandeligt som
                    legemligt ikke er Mere end Aggregat. Selv Bevidsthedens Eenhed er omtrent som
                    Villiens Frihed kun et Ideal, ikke en Virkelighed. Hvis man, <em>som det
                        forekommer mig rigtigt</em>, sætter Videnskabens Opgave i at opløse konstige
                    Grupper og danne naturlige Grupper, saa vil stundom det Retteste for Videnskaben
                    være at behandle en Del af Individets Virksomhed under Litteraturhistorien, en
                    anden under Krigshistorien, en tredje under Criminalhistorien eller Sædernes
                    Historie. Ligesom ved den faldende Sten Faldet og Tyngdeloven hører naturligere
                    sammen end Faldet, Farven og Lyden, som vi forene, idet vi tænke paa Stenen,
                    saaledes vil hyppigst ogsaa de forskjellige Sider af en spredt Personligheds
                    Virksomhed bedre forstaaes ud fra de forskjellige aandelige Strømninger i
                    Samtiden end ud fra Personlighedens eget Midtpunkt (Brandes 1870b:33-34; min
                    fremhævelse). </blockquote>
            <p> Individet kan altså forstås enten som et aggregat eller som en organisme. Dets
                virksomhed eller værker kan (som i f.eks. <em>Emigrantlitteraturen</em>) forstås som
                et udslag eller produkt af åndelige strømninger, der lader sig analysere, eller ud
                fra personlighedens midtpunkt som værkernes kilde. I disputatsen fremhævede Brandes
                (jf. kursiveringen i citatet ovenfor), at skønt målet endnu ikke var nået, så måtte
                den videnskabelige analyse og aggregat-synspunktet være den rigtige vej at gå. </p>
            <p>I <em>Forklaring og Forsvar</em>, der udkom blot et par måneder efter
                <em>Emigrantlitteraturen</em>, skrev Brandes, at han </p><blockquote> kun skildrer
                    Værkerne forsaavidt de paa en levende Maade udtrykke Tidens Følelser og Tanker,
                    det vil sige med stadigt Hensyn til deres culturhistoriske Værdi. Min
                    Fremgangsmaade er ikke derfor den at levere Referater; jeg har bestandig
                    fremhævet de afgjørende Synspunkter, jeg har sammenlignende draget nye
                    Paralleler og jeg har eftervist en Sammenhæng mellem ikke faa litterære
                    Phænomener, der tidligere ere blevne betragtede som hinanden uvedkommende. (…)
                    Jeg har længe fulgt denne Methode, jeg har udviklet og forklaret den i min
                    Disputats, jeg har anvendt den i en Mængde mindre kritiske Stykker (…) Jeg læser
                    Tidens Historie i hine Typer. (…) Efter den Methode, jeg følger, har et Skrift
                    Værdi, i samme Grad som det er typisk (…) (Brandes 1872b:7-9). </blockquote>
            <p> Efter disputatsen og den store Europarejse fra april 1870 til sommeren 1871 forsøgte
                Brandes faktisk at gå videre med spørgsmålet om bevidsthedsdannelsen.
                    <em>Hovedstrømninger</em> var oprindelig anlagt som et forsøg på at komme videre
                i videnskabelig retning. Straks da det første bind og forsvaret for det var udgivet
                i foråret 1872 og en forelæsningsrække over det nyere franske drama afsluttet i maj,
                forsøgte han at arbejde sig videre frem. Hele sommeren 1872 var han stærkt optaget
                af et skrift om idé-associationen. Associations-psykologien var et forsøg på at gøre
                op med forestillingen om medfødte ideer og om jeg’ets eller personlighedens enhed.
                Inspirationen til arbejdet kom især fra Stuart Mill og Taine, måske også fra lidt
                ældre studier over J.F. Herbart.</p>
            <p> I et brev til vennen Carl Julius Salomonsen (1847-1924), der er dateret ”Den 20.
                Juli Solopgang 1872”, præsenteres projektet eller visionen således: "Og
                    denne Idee er saa smuk, o saa smuk!" </p>
            <blockquote><center>Associationen</center>
                        <center> opfattet og fremstillet som den menneskelige Erkjendelses </center>
                        <center><em>Grundprincip</em></center>
                        <center>af</center>
                        <center> G. Brandes </center><p>Det er endnu ikke mere end dette,
                    men snart, snart skal det være 4 eller 500 Sider og mangen En skal læse det med
                    Forundring. (…) Kjære, hvis jeg skulde crepere før jeg faaer dette udført, maa
                    Du endelig fortælle Alle, at jeg vilde udføre en Skildring af Ovenstaaende paa
                    Dansk og dermed grunde vor Philosophi her i Norden paa en ny Basis, en sand
                    Basis, der tillader Paavisning af <em>aldeles bestemte, uomtvistelige Love</em>,
                    ganske som i Mechanik og Chemi. Du kan ogsaa godt lade Dig forlyde med, at al
                    den anden Philosophi her i Danmark er Hjernespind og Snak, idealistiske
                    Drømmerier, og lad dem sætte mig saadant Eftermæle, at denne Person definerede
                    Philosophien som <em>Videnskaben om Aandens Love</em> og fordristede sig til at
                    mene at den saaledes stod i Rang med Naturvidenskaberne, der ere Videnskaber om
                    Naturens Love. Al Philosophi er Psychologi. Al Psychologi hviler paa
                    Iagttagelse. Al Psychologi er Lære om Associationerne, Associationer af
                    Sandseindtryk, af Billeder, af Ideer og Navne. Associationerne ere Kalken som
                    holder Stenene i Aandens store Bygning sammen. (Georg og Edv. Brandes
                    1939:279-280).</p> </blockquote>
            <p>Men endnu samme sommer måtte Brandes opgive projektet. I <em>Levned</em> har han
                lakonisk noteret: ”(…) mine Evner forslog ikke til Udformningen af de Grundtanker,
                der foresvævede mig, og jeg lod efter et Par Maaneders Forløb Arbejdet falde.”
                (Brandes 1907:92). </p>
            <p>Man finder dog spor af problemstillingen og dens begreber i kapitlet om ”Romantisk
                Reflexion og Psychologi” i <em>Den romantiske Skole i Tydskland</em> (Brandes
                1873:207ff.), hvor følgende passus til sidst lægger afstand til
                aggregat-synspunktets jegopløsende determinanter: </p><blockquote>Men er Mennesket nu
                    end mangfoldigt ved Naturnødvendighed og af Naturen splittet og delt, saa er det
                    eet ved Frihed. Frihed, Villie, Beslutning gjør Mennesket helt. Er Mennesket end
                    som Naturfrembringelse kun en Gruppe, der holdes mere eller mindre forsvarligt
                    sammen ved Associationer, saa er Mennesket som Aand en Individualitet, og i
                    Villien samle alle Aandens Elementer sig og løbe ud som i Eggen af et Sværd.
                    (Brandes 1873:213).</blockquote>
            
            <p>Som så ofte hos Brandes sammenfattes ræsonnementet i et billede. Og sværdet hugger
                elegant den gordiske knude over, som disputatsen havde kredset om. Sammenligner man
                citatet med konteksten og ordlyden i bogens andenudgave fra 1891 (Brandes
                1891:257-269), fremgår det, at ’Ide-Associationer” som begreb er blevet afløst af
                ’Ide-Forbindelser’ og ’Forestillingskjæder’, så den skjulte reference til det
                modsætningsfyldte dilemma, som disputatsen ridsede op, fortoner sig. Samtidig
                erstattes den ’Frihed’, der havde gjort mennesket til ét (bemærk det indskudte
                ’dog’) af en forestilling om <em>personlighed</em>: </p> <blockquote>[...] saa er det dog
                    som sund, livskraftig Personlighed Et. Stræben, Vilje, Beslutning gjør Mennesket
                    helt. Er Mennesket end som Naturfrembringelse kun en Gruppe, der holdes mere
                    eller mindre forsvarligt sammen ved Forestillingskjæder, saa er Mennesket som
                    Aand en Enhed […] (Brandes 1891:268).</blockquote> <p>Dermed angives en vitalistisk
                og Nietzsche-inspireret løsning på selvets psykologi. Denne forskydning i en
                argumentation og begrebsdannelse, der har rod i disputatsarbejdet, kan i
                    <em>Hovedstrømninger</em> især følges som et genkommende træk i revisionen af
                først og fremmest de første bind i rækken, men den accentuerede
                personlighedsforestilling kan aflæses i alle seks bind.</p>
        </div>
        <div class="chapter">
            <h1>3. Komposition</h1>
            <p> Da Brandes kom hjem fra sin rejse i Europa i sommeren 1871, havde han først tænkt at
                holde en offentlig forelæsningsrække over ’Det nyere franske Drama’, et emne han var
                fortrolig med som fast teaterkritiker ved <em>Illustreret Tidende</em> siden 1867.
                (Forelæsningerne blev i 1978 udgivet af Henning Fenger under titlen <em>Georg
                    Brandes og det nyere franske drama. Teateranmeldelser og dramaturgiske
                    forelæsninger 1865-1872</em>). Dramaforelæsningerne blev imidlertid udskudt og
                først holdt i foråret 1872, fordi hans mangeårige mentor, filosoffen Hans Brøchner
                (1820-1875), fandt det for snævert og uanseligt. I stedet foreslog Brøchner i
                begyndelsen af oktober 1871 Brandes et bredere emne og forelæsninger, der kunne gøre
                større indtryk, jf. Brandes 1907:62-63, hvor det også fremgår, at Brandes’
                hovedanliggende var den (polemiske) bestemmelse af ”Danmarks daværende
                Kulturstandpunkt og den Kritik af Datidens Literatur, som jeg vilde gaa ud fra.” </p>
            <p> Brandes vendte da kort efter tilbage med et forslag om seks store forelæsningsrækker
                under titlen ’Grundstrømninger’, efter rådslagning med Brøchner ændret til
                ’Hovedstrømninger’, der er den betegnelse, Brandes benyttede i et brev til Emil
                Petersen, dateret 20.10.1871 (Georg Brandes og Emil Petersen 1980:142). </p>
            <p> Den første af de tolv forelæsninger blev holdt den 3.11.1871 klokken 18, den sidste
                den 16. december; kort efter, den 27. december, sammenfattede Brandes sin
                hoveddisposition for alle seks bind i et brev til Taine og tilføjede: ”mais je n’ose
                pas encore le faire imprimer; les orthodoxes sont trop en rage contre moi.” [men jeg
                tør endnu ikke lade det trykke; de ortodokse er for vrede på mig] (Brandes 1952:7).
                Når han alligevel valgte at udgive dem, var det, som der stod i bogens forord, ”for
                idetmindste ikke at blive ilde omtalt for hvad jeg ingensinde hverken har sagt eller
                ment” (Brandes 1872a:5). </p>
            <p> Den seneste udredning af forholdet mellem Brøchner og Brandes er foretaget af
                filosofihistorikeren Carl Henrik Koch. Hans – forsigtige – konklusion er, at
                indledningsforelæsningens programideer om den frie tanke, åndsfriheden og den frie
                humanitet ganske vist henføres til 1700-tallets slutning, men at det først og
                fremmest er netop Brøchner (snarere end Hegel), der høres bag ordene. Imidlertid var
                det Brandes selv, der <em>radikaliserede</em> Brøchners frihedsbegreb (Carl Henrik
                Koch 2000:128-150). </p>
            <p> De seks bind <em>Hovedstrømninger</em> var som nævnt lagt an som et drama i seks
                akter, bestemt ved de litteraturgrupper, der blev skildret. Først revolutionens
                eksilerede emigranter, dernæst de tyske romantikere og deres reaktion på
                revolutionen og i tredje bind det tilsvarende forløb i Frankrig. Omslaget i dramaet
                kom med den engelske naturalisme i det fjerde bind, idet naturalisme her betød
                kærlighed til naturen i modsætning til Émile Zolas senere udmøntning i form af
                uhildet virkelighedsskildring. Byrons død i 1824 under Den Græske Frihedskrig mod
                Det Osmanniske Rige 1821-1829 markerede i Brandes’ fremstilling det afgørende
                positive omslag for den europæiske liberalisme. Den liberale bevægelse med bl.a.
                Julirevolutionen 1830 i Frankrig og Balzac som en central forfatter udfyldte det
                femte bind, mens den tilsvarende bevægelse i Tyskland frem mod 1848 og med Ludwig
                Börne og Heinrich Heine som hovedskikkelser afsluttede rækkens sjette bind. </p>
            <p> Kompositionen var først og fremmest inspireret af den liberale tyske historiker og
                politiker G.G. Gervinus (1805-1871) og hans værk <em>Geschichte des 19. Jahrhunderts
                    seit den Wiener Verträgen</em>, 1-8, 1855-1866, som Brandes hjemlånte fra Det
                Kongelige Bibliotek i august 1871, og Hermann Hettners <em>Literaturgeschichte des
                    achtzehnten Jahrhunderts in drei Theilen</em>, bd. 1-8, 1856-1872, ligeledes
                hjemlånt på samme tidspunkt (jf. bibliografien i Henning Fenger 1955:445 og 447). De
                fik især betydning for afgørende greb som dramakompositionen (betegnelsen
                ’emigrantlitteratur’ og den markante placering af Madame de Staël skyldes Gervinus)
                og for beskrivelsen af de grænseoverskridende strømninger, båret af ideer og
                fastholdt i typer, der er repræsentative for en epoke. De forholdsvis mange og
                selvstændige kvindeportrætter, som Brandes lagde ind i især de første to bind,
                skyldes formentlig også Gervinus: Ud over Madame de Staël gælder det George Sand,
                Dorothea Veit, Caroline Schlegel, Madame de Krüdener, Rahel von Varnhagen, Bettina
                von Arnim og Charlotte Stieglitz (jf. Gunnar Ahlström 1937). </p>
            <p> Brandes’ skildring af den politiske liberalisme rummer en indre spænding mellem to
                hovedstrømninger, som han meget anskueligt beskrev på de indledende sider i
                    <em>Reactionen i Frankrig</em>, 1874. Den ene udgik fra Rousseau. Det er det
                    <em>forenende</em> princip, begejstringen, hvor den sociale
                    <em>solidaritetsfølelse</em> fortrænger autoritetsprincippet; via Robespierre og
                jacobinerne fik socialismen her sit udspring. Den anden fulgte Voltaire. Det er det
                nedbrydende princip, hvor <em>indignationen</em> og den frie tanke knækker
                autoritetsprincippet; via Condorcet og girondinerne opstår her liberalismen og
                    <em>individualismen</em>. På den ene side <em>broderskab</em>, på den anden side
                    <em>frihed</em>. Men begge traditioner gjorde fordring på <em>lighed</em>. I den
                forbindelse er det værd at erindre sig, at betegnelsen ’liberal’ først vandt indpas
                efter 1800, ligesom ’individualisme’ først efter ca. 1860 blev et ord med positiv
                valør. </p>
            <p> For at få hovedlinjernes perspektiv tydeligt frem kan man føre Rousseau-sporet frem
                til det billede af en centralistisk stat med underordnede embedsmænd, som Brandes
                selv dannede sig under sit ophold i Berlin 1877-1883, men også – i et tidligt
                skræmmebillede af socialismen – frygten for flertalstyranni. I en mere positiv
                variant er der tale om en solidarisk socialutopi, ideen om et <em>bedre</em> samfund
                med lykke for de mange. </p>
            <p> I Voltaire-sporet drejer det sig om mennesket som et autonomt individ, som det bl.a.
                er beskrevet inden for den europæiske romantisme, som den unge Brandes var fortrolig
                med. Her begynder mennesket, hvor staten hører op, og her kan en elitær dyrkelse af
                intelligens og dannelse trives. De samfundsmæssige forestillinger kan være vage, men
                vil dreje sig om et <em>sandere</em> og <em>retfærdigere</em> samfund, hvor den
                enkeltes autonomi og værdighed respekteres. </p>
            <p> Den svenske litteraturforsker Thure Stenström har i sin bog <em>Den ensamme. En
                    motivstudie i det moderna genombrottets litteratur</em>, 1961, beskrevet de to
                traditioner i det moderne gennembruds litteratur som henholdsvis ’naturalistisk
                fællesskabsfølelse’ og ’romantisk individualisme’. De to traditioner kan følges som
                tydelige spor hele vejen igennem <em>Hovedstrømninger</em>. </p>
            <p>I de første år af 1870’erne læste Brandes sig ind på socialistisk teori, især
                Saint-Simonisterne og Ferdinand Lassalle, som han skrev en bog om, først udgivet på
                tysk i 1877, i 1881 på dansk. I indledningsforelæsningen havde han påpeget, hvordan
                det danske samfund havde udviklet sig sådan, at ”det under Frihedens Maske bærer
                Tyranniets Træk” (Brandes 1872a:15). Brandes havde oplevet og beskrevet reaktionen
                som en umoralsk dobbelthed. Med Lassalle (og et billede lånt fra Sainte-Beuve)
                forstod han et par år efter den borgerlige reaktion som et led i en klassekamp:</p>
                    <blockquote> man seer da, at Bourgeoisiet sørgede for at trække Stigen op efter
                    sig, saasnart det var oppe. Dets første Gjerning er, efterat det selv har
                    erobret sig sin Plads ved Hjælp af Pennen, at slaae Pennen ud af Haanden paa
                    Proletariatet. (Smlgn. Lasalle: Arbeiterprogramm). (Brandes 1874:46. – I
                    andenudgaven udgik parentesen med henvisningen: Brandes 1892:41). </blockquote>
            
            <p>Imidlertid valgte Brandes sig senere i bogen ind i forhold til de to traditioner fra
                henholdsvis Rousseau og Voltaire: </p><blockquote> Grundtanken er den, at ikke Familien,
                    som det almindeligt siges, men Individet er Samfundets Grundpille og at
                    Individet er souveraint. (…) Individets Souverainitet, dvs. Pressefrihed,
                    Talefrihed, Reisefrihed, Frihandel, Frihed i Forskning og Følelsernes Frihed.
                    Fra dette Synspunkt er det eneste mulige Forsvar for en Friheden indskrænkende
                    Lov det, at en foreløbig paatvungen Ordning kun er den nærmeste Vei til en mere
                    fuldkommen Ordning med fuldstændig Frihed; thi Frihed er Individualismens Ideal
                    (Brandes 1874:151-152). </blockquote>
            
        </div>
        <div class="chapter">
            <h1>4. Metode</h1>
            <div>
                <h2>a. Typer</h2>
                <p> Gennem de seks bind beskrev Brandes i de indledende kapitler den historiske og
                    politiske baggrund for den periode og de værker, han analyserede, som regel også
                    fulgt op af en tilsvarende sammenfatning ved bindenes afslutning. ”Først og
                    fremmest fører jeg da overalt Litteraturen tilbage til Livet” (Brandes 1873:4)
                    var et gennemgående slagord, men snarere end et afhængighedsforhold var der i
                    højere grad tale om, at Brandes – velorienteret og vidende som han var –
                    opridsede baggrunden og konteksten for den litteratur, det for ham drejede sig
                    om. Forbindelsen mellem baggrund og forgrund etableredes ved hjælp af
                        <em>typen</em>, i hvem et epokalt samfundsmæssigt spændingsforhold kommer
                    symptomatisk til udtryk. Især i <em>Emigrantlitteraturen</em> står Goethes
                    ’Werther’ og Chateaubriands ’René’ som tydelige eksempler på et passioneret
                    individ, der under forsøget på at emancipere sig kolliderer med samfundsmæssige
                    begrænsninger. ”Grundkilden til Werthers Ulykke er Misforholdet mellem Hjertets
                    Uendelighed og Samfundets Skranker” (Brandes 1872a:55). I fremstillingens
                    retorik var eksemplerne ledsaget af forsikringer om, at forelæseren ”skildrer
                    Dem kun rent historisk og naturvidenskabeligt en Sjælstilstand som historisk har
                    vist sig og documenteret sig i Litteraturen” (Brandes 1872a:89-90). ”Den, der i
                    Litteraturens Historie bevæger sig fra en Variation af et vist Tidsrums Type til
                    en anden, bærer sig ad som Naturforskeren, der forfølger en og samme Grundforms
                    Omdannelse (…)” (Brandes 1872a:91). </p>
                <p> I løbet af de seks bind faldt det Brandes stadig vanskeligere at gennemføre den
                    typologiske matrice, og går man formuleringerne efter i andenudgaverne, vil man
                    ofte se, at de abstrakte ideer og bevægelser, der oprindelig satte rammerne,
                    blev omskrevet til konkrete indflydelser og tanker. Hertil svarer, at mange af
                    førsteudgavernes tematiske kapiteloverskrifter i andenudgaverne blev erstattet
                    af forfatternavne. Det hænger sammen med et positivistisk biografisk træk, som
                    der gøres nærmere rede for nedenfor. </p>
                <p> Samtidig blev det også tydeligere, at det typologiske greb ganske vist sikrede
                    et stærkt greb om fremstillingen og inviterede til karakteriserende
                    sammenligninger af typernes varianter, men at det skete på bekostning af en
                    sammenhængende læsning af de enkelte litterære værker. Det bidrog til – i
                    sammenligning med de nyere nationale litteraturhistorier, der efterhånden kom på
                    markedet – at svække <em>Hovedstrømninger</em> som litteraturhistorisk håndbog
                    (den danske litteraturhistorieskrivning er beskrevet i Flemming Conrad 2006).
                </p>
            </div>

            <div>
                <h2>b. Komparatisme og positivisme</h2>
                <p> Brandes var en <em>forløber</em> for den komparative litteraturforskning, der
                    først i de følgende år for alvor kom til at folde sig ud. Anliggendet i
                        <em>Hovedstrømninger</em> var ikke så meget komparativ litteraturforskning i
                    den moderne betydning af ordet i form af studier af påvirkninger og indflydelser
                    litteraturerne imellem, men en generel eller almen beskrivelse af de europæiske
                    hovedlitteraturer i (polemisk) sammenligning med den danske. </p>
                <p> Den umiddelbare inspiration bag de seks bind var, hvad det metodiske angår,
                    Hippolyte Taines kunstteoretiske bøger og hans engelske litteraturhistorie
                        <em>Histoire de la littérature anglaise</em>, 1-4 (1864; på dansk 1874-1877)
                    med de analogier mellem æstetik og klassificerende naturvidenskab, som Brandes
                    benyttede sig af i <em>Emigrantlitteraturen</em>. De overordnede og
                    determinerende faktorer, der søgtes fastlagt, var ’race’, ’miljø’ og ’moment’,
                    mens detailordningen af stoffet og forfatterne skete i ’skoler’ og indkredsning
                    af ’den herskende egenskab’ hos den enkelte forfatter. </p>
                <p> For at honorere de sejrrige naturvidenskabers krav begyndte
                    litteraturvidenskaben at indskrænke perspektivet og interessen til de
                    kontrollérbare og håndterlige enkeltprocesser, hvor kausalitetsprincippet lod
                    sig anvende – og anvende med succes. </p>
                <p> I Tyskland udvikledes i netop den periode, hvor Brandes skrev sit værk, en i
                    snæver forstand positivistisk litteraturforskning og
                    litteraturhistorieskrivning, kendetegnet ved navne som Wilhelm Scherer
                    (1841-1886) og hans efterfølger i Berlin, Erich Schmidt (1853-1913). Det blev
                    samtidig en udpræget national litteraturhistorieskrivning, tilpasset Det Tyske
                    Rige, der i 1871 blev samlet under Bismarcks reelle ledelse. Her skoledes og
                    forfinedes de kildekritiske studier af påvirkninger og indflydelse. I stedet for
                    de åbne størrelser ’race’, ’miljø’ og ’moment’ indsatte den indflydelsesrige
                    Wilhelm Scherer, som Brandes lærte at kende under sine år i Berlin, de lukkede:
                    ’das Ererbte’, ’das Erlernte’ og ’das Erlebte’. I Frankrig isolerede Taines elev
                    Ferdinand Brunetière (1849-1906) det kulturhistoriske ’moment’ og inden for
                    dette igen det snævert litterære, nærmere bestemt genren. </p>
                <p> Man begyndte nu at oplede påvirkninger og indflydelser fra enkelte konkrete
                    begivenheder, personlige tildragelser eller læsning. I polemik mod idealismen
                    gik man på sporet af fantasiens love for empirisk at afdække, hvordan den
                    digteriske fantasi arbejder; disse forhold lod sig nemlig indkredse og beskrive,
                    mens den mere omfattende – og styrende – samfundsmæssige logik, der ligger
                    mellem de enkelte begivenheder og spændinger og gør dem til fremtrædelsesformer
                    eller symptomer, var langt vanskeligere at håndtere. Her fik kategorien
                    ’oplevelse’ en nøglefunktion som den mindste enhed, hvis virkning sikkert lod
                    sig følge. For en litterær betragtning var det interessante ved oplevelsen ikke,
                    hvad den selv var et <em>resultat af</em>, men hvad den <em>resulterede i</em>.
                    Biografien eller den biografiske ramme blev nu de udforskede detaljers
                    integrationsform. Det er samtidig en form, der på mange punkter appellerer til
                    indlevelse, indføling og identifikation. </p>
                <p> Denne udvikling i positivistisk retning blev stærkt fremmet af opkomsten af
                    nationale filologier og opbygningen af tilsvarende universitetsuddannelser (jf.
                    Klaus Weimar 1989, og König &amp; Lämmert 1993. Vedr. den engelsk-amerikanske
                    udvikling, se Gerald Graff 1987. I Carl Fehrman 1999 er udviklingen i Frankrig
                    godt inddraget i fremstillingen). </p>
                <p> Men <em>inden</em> den fandt sted, slog <em>Hovedstrømninger</em> godt an i
                    Tyskland. Værket udfyldte en karakteriserende og perspektiverende funktion i en
                    periode, hvor opbygningen af de nationale litteraturstudier endnu ikke havde et
                    solidt enkeltfagligt fundament. I takt med at dét forholdsvis hurtigt blev
                    udviklet ved universiteternes lærestole, blev Brandes’ værk efterhånden
                    underkastet kritik og marginaliseret, fordi det ikke honorerede de krav, der i
                    stigende grad blev stillet fra nationalfilologisk side. </p>
                <p> I 1887 havde Max Koch grundlagt <em>Zeitschrift für vergleichende
                        Literaturgeschichte</em>, men fra omkring 1890 forrykkedes centrum for den
                    bredere komparative litteraturforskning fra Tyskland til Frankrig. I 1896
                    tiltrådte Joseph Texte (1865-1900) som den første en lærestol i ’littérature
                    comparée’ ved universitetet i Lyon; senere navne i fransk komparativ tradition
                    er Fernand Baldensperger og Paul van Tieghem. I Danmark blev Valdemar Vedel
                    (1865-1942) docent og 1911 ekstraordinær professor i almindelig og
                    sammenlignende litteratur; først i 1918 blev professoratet gjort ordinært. </p>
                <p> I tidens løb kom Brandes faktisk til at levere flere mindre studier inden for
                    komparativ tradition i snæver forstand, fx ”Goethe og Danmark” fra 1880 (optrykt
                    i Brandes 1883b) og ”Henrik Ibsen og hans Skole i Tyskland” fra 1890 (optrykt i
                    Brandes 1906), men overordnet set bidrog den hurtige faglige udvikling og
                    forskydningen af det forskningsmæssige tyngdepunkt fra Tyskland til Frankrig til
                    at mindske den litteraturhistoriske betydning af Brandes’ hovedværk. </p>
                <p>I stedet benyttede han sin position som kritiker og kunstner som et bolværk mod
                    de påtrængende enkeltfaglige krav. I forordet til <em>Mennesker og Værker</em>
                    (1883) anfører han, at litterær kritik kunne betragtes som anvendt videnskab.
                    ”Den er det til et vist Punkt; men den er ikke desmindre en Kunst; thi ingen
                    methodisk Forskning kan give En Nøglen til en sammensat menneskelig Aand”
                    (Brandes 1883b:V). Ved afslutningen af det sidste bind <em>Hovedstrømninger</em>
                    forsvarede Brandes sig mod den nedsættende danske kritik af hans værk:
                </p><blockquote> Herpaa er Svaret, at upersonligt set er et halvt Aarhundredes
                        Litteratur kun et Chaos af hundredetusinder af Værker i et stort Antal
                        Sprog, og at den sande Prokrustes, der her har grupperet, kontrasteret,
                        stiliseret, udhævet og trængt tilbage, udstrakt og forkortet, stillet i
                        fuldt Lys, i Halvlys eller i Skygge, ikke er nogen anden end den Magt, man
                        ellers plejer at kalde Kunst (Brandes 1890:573). </blockquote>
            </div>
            <div>
                <h2>c. Et ophavsretsligt mellemværende</h2>
            </div>
            <p> I <em>Hovedstrømninger</em> kan man klart følge en forskydning fra det brede anlæg,
                der var inspireret af Taine, til en snævrere, biografisk fokusering, såvel fra bind
                til bind som i en kontinuerlig proces fra de første udgaver til de senere og
                reviderede udgaver. Det var et resultat af den faglige og metodiske udvikling, som
                Brandes – mere eller mindre bevidst – gennemløb i de mere end 15 år, udarbejdelsen
                af de seks bind stod på. Men da han – ved egen ubetænksomhed – løb ind i en
                ophavsretslig konflikt i forbindelse med de tyske oversættelser, skrev han en
                (bagklog) redegørelse for de ændringer af værkets anlæg, han havde foretaget med
                henblik på nye tyske udgaver. Det var således et partsindlæg i en juridisk proces,
                men samtidig en bemærkelsesværdig redegørelse for hans metodiske selvforståelse. Den
                var udformet som et brev, stilet til hans (nye) forlægger, Hermann Credner
                (1842-1924) fra forlaget Veit &amp; Co., men blev i en dansk version trykt i
                    <em>Politiken</em> 4.7.1887. </p>
            <p> De første fire bind <em>Hovedstrømninger</em> var hurtigt blevet oversat til tysk af
                Adolf Strodtmann (1829-1879) og udsendt på forlaget Duncker i Berlin 1872-1876.
                Efter en fallit blev Duncker i 1886 overtaget af bogforlæggeren Hermann Barsdorf.
                Brandes var utilfreds med samarbejdet og havde i 1880 indgået en aftale med Veit
                &amp; Co. om en ny udgave, nu med titlen <em>Die Literatur des neunzehnten
                    Jahrhunderts in ihren Hauptströmungen dargestellt</em>. Skønt restoplagene blev
                overtaget af Veit &amp; Co., overtog forlaget ved en uagtsomhed fra forlagets og
                Brandes’ side ikke retten til Strodtmanns oversættelser. Først i 1903 tiltrådte den
                danske regering Bernerkonventionen fra 1886 om ophavsret i andre lande end
                forfatterens eget, så Barsdorf kunne uden aftaler og uden at betale honorar til
                Brandes udsende en hel række nye oplag. For at undgå yderligere retssager måtte
                Brandes revidere samtlige bind <em>Hovedstrømninger</em>; Veit &amp; Co.’s udgave
                blev derfor først afsluttet i 1901 (se nærmere herom i artiklen om ”Udgaveforhold”;
                de komplicerede juridiske forhold er udredt i kapitlet ”Det barsdorfske mareridt” i
                Jørgen Knudsen 1994:414-421; se desuden Jens Bjerring-Hansen 2008:150-167). </p>
            <p> Ifølge Brandes’ aftale med Veit &amp; Co. skulle de nye og reviderede udgaver af de
                fire første bind foreligge i 1882. Første og femte bind forelå i 1882 og 1883. Men
                da andet bind udkom i 1887 anlagde Hermann Barsdorf, der havde overtaget Dunckers
                forlag og retten til de gamle oversættelser, sag, fordi genbruget af Strodtmanns
                gamle oversættelse var for omfattende. Det var i den forbindelse, Brandes
                offentliggjorde sin redegørelse. Sagen løb ved flere instanser og endte i 1889 med,
                at Rigsdomstolen gav Barsdorf medhold. Han kunne derfor fortsætte med både sine
                optryk og de reviderede oversættelser, han selv sørgede for. De blev solgt langt
                billigere end Veit og Co.s reviderede udgaver, der derfor fik dårlig afsætning. </p>
            <p>Da Brandes i 1902 udgav sine <em>Gesammelte Schriften </em>hos forlaget Langen,
                vendte han i sit forord tilbage til konflikten med Barsdorf: </p><blockquote>
                    Størstedelen af de Bøger, der med mit Navn paa Titelbladet er udkomne paa Tysk,
                    er Bøger, jeg aldrig har set, end mindre gennemset eller udgivet. […] En
                    bjergsom Forlægger, hvis Anseelse ikke staar i noget Forhold til hans Rørighed,
                    har imod min Vilje og til Trods for mine snart i en Snes Aar gentagne Protester
                    overtaget min hele Forfattervirksomhed paa Tysk, behandlet mine Bøger, som han
                    lystede, udstyret dem med markskrigerske, vilkaarligt valgte Titler, forsynet
                    dem med Tilføjelser og Tillæg, eller har skaaret de større af dem i Stykker og
                    saaledes solgt dem i Detail. Jeg maa her endnu engang hævde, hvad jeg tidt har
                    udtalt, at jeg ikke har ringeste Forhold til de talrige Bøger, som Hr. Barsdorf
                    i Leipzig har udgivet under mit Navn, og aldeles ikke vedkender mig dem som
                    mine. (På dansk i Brandes 1906:285-289; det citerede s. 287). </blockquote>
            <div>
                <h2>d. Det biografiske nøglebegreb ’oplevelse’</h2>
                <p> Den følgende række af citater giver en række belæg for, hvordan Brandes fandt
                    frem til begrebet eller kategorien ’oplevelse’ som en central forklaringsfaktor,
                    der sikrede kausalitet i positivistisk forstand, samtidig med at den snævrede
                    integrationsformen ind mod en biografisk ramme. </p>
                <p>Udgangspunktet er den redegørelse, Brandes i sommeren 1887 gav i retsopgøret med
                    forlaget Barsdorf, og hvor han forklarede, hvordan hans æstetik og dermed
                    opbygningen af <em>Hovedstrømninger</em> undervejs havde ændret sig. </p>
                <p>”Et Brev fra Dr. G. Brandes”, <em>Politiken</em> 4.7.1887:</p>
                <blockquote>
                    <p> Den æsthetiske Grundopfattelse er bleven en anden siden 1873. </p>
                    <p> Den Gang var min historiske Anskuelse endnu abstrakt. Jeg vurderede i
                        Literaturen fremfor alt den aandelige Retning. Min Opfattelse af <em>Frihed
                            og Fremskridt</em> var endnu doktrinær. Min egen Kampstilling
                        vanskeliggjorde mig Upartiskheden. Saaledes bliver ogsaa min Dom over
                        Romantikerne især bestemt ved deres religiøse og politiske Holdning. Om
                        deres Talent er der langt mindre Tale. </p>
                    <p>Dette er nu helt forandret. Ved Indskud, Udeladelser, Ændringer uden Tal,
                        mange Gange af ringe Omfang, men tungtvejende, er en helt anden Poetik og en
                        anden historisk Opfattelse kommen til Orde. (…) </p>
                    <p>Da jeg i 1871 begyndte at udarbejde <em>Hovedstrømningerne</em>, var jeg
                        endnu i min hele Aandsretning metafysisk sindet. Jeg saa bort over
                        Personlighederne; de var mig kun Ideernes Organer. Som Værkets Titel sagde
                        det: Kun for <em>Strømninger</em> i Ideernes Verden interesserede jeg mig.
                        Individualiteterne blev baarne af Strømningerne, revne med af dem; de var
                        Ideernes Talerør. Deres Personligheder forekom Forfatteren uinteresssante. </p>
                    <p>Derfor fandtes i den ældste Udgave af <em>Hovedstrømningernes</em> første Del
                        ikke en eneste Levnetsbeskrivelse. </p>
                    <p>I den gamle Udgave af anden Del er der sket det Fremskridt, at Biografier er
                        tagne med, men de er i Reglen korte og ufuldstændige og – hvad der er højst
                        betegnende – de er gennemgaaende hængte paa bagefter som mindre vigtigt
                        Tillæg til Skildring af Værkerne. </p>
                    <p>Først gennemgaas Værkerne, saa, naar Personens hele aandelige Liv er
                        karakteriseret, følger, som anmærkningsvis, en kort Levnetsbeskrivelse af
                        den Personlighed, i hvilken alt det Skildrede har sin Rod. Værket udfolder
                        sig ikke fra denne Rod. Det kommer baaret af Ideernes Luftning. Mennesket,
                        denne “Slakke”, der bliver tilbage, naar Ideerne er behandlede, denne ganske
                        vist uundværlige Slakke, bliver saa tilsidst taget med som nødvendigt Onde.
                        Man sammenligne f. Eks. Behandlingen af Kleist. </p>
                    <p>Derfor findes i Bogen ikke et eneste virkeligt Portræt. Jeg tiltroede mig
                        ikke Færdigheden til at tegne et saadant. </p>
                    <p>Først langt senere lærte jeg, at jeg netop paa dette Punkt havde en Styrke.
                        Og da jeg ikke mere nærede den Hegelske Ringeagt for det Individuelle, ikke
                        mere troede, at den abstrakte Verdensaand frembragte Værkerne, begyndte jeg
                        at fordybe mig i de historiske Personligheder og vise, <em>hvorledes deres
                            Produktion fremgaar af deres Liv</em> (...) </p>
                    <p>Altsaa: Værkets Opgave var oprindeligt en agitatorisk, blev i den anden
                        Udgave en rent videnskabelig, var national-dansk, er bleven universel.
                        Opfattelsen af Poesi og Kunst var dengang betinget ved Tendensen; den er
                        bleven en anden. Endelig er Opfattelsen af Forholdet mellem Ideerne og
                        Personlighederne bleven den <em>omvendte</em>, og dertil svarer Værkets helt
                        forskellige Komposition. (Væsentlige dele af artiklen blev indarbejdet i
                        artiklen ”Den Heibergske Æsthetik” i tidsskriftet <em>Ny Jord</em>, 1889,
                        III, s. 1-23; derefter optrykt i <em>Essays. Danske Personligheder</em>,
                        1889, s. 136-185, og – med sproglige ændringer – i <em>Samlede
                        Skrifter</em>, bd. 1, 1899, s. 494-512; det citerede s. 496). </p>
                </blockquote>
                <p> Brandes’ artikel var et partsindlæg i en juridisk konflikt, så han har haft brug
                    for at trække linjerne skarpt op for at godtgøre, hvor <em>gennemgribende</em>
                    ændringer der var tale om. Imidlertid er det jo sådan, at den biografiske
                    tilgang forekommer i forskellige forformer og varianter i de allerede
                    publicerede bind, samtidig med at blikket for strømningerne jo heller ikke
                    fuldstændig forsvandt i det sidste bind eller i de foretagne revisioner. Men det
                    er vigtigt at erindre sig, at de fleste af oversættelserne af
                        <em>Hovedstrømninger</em> til fremmede sprog beroede på de reviderede
                    udgaver, mens det for de tyske oversættelsers vedkommende formentlig var
                    oversættelserne af de oprindelige udgaver, der fik den største udbredelse. </p>
                <p> I forlængelse af Brandes’ redegørelse kan man i de nedenstående eksempler følge,
                    hvordan han trin for trin etablerede den struktur, der udløste substantivet
                    ’oplevelse’; i monografien om Søren Kierkegaard fra 1877 forekom ordet for
                    første gang på dansk. </p>
                <ol>
                    <li>
                        <blockquote>(…) i hvilken Grad Sujetterne ere grebne og valgte ud fra rent
                            formelle Synspunkter. En af vore første nulevende Digtere gjorde mig
                            engang i en Samtale opmærksom derpaa for ”Jomfruen af Orleans’”
                            Vedkommende, hævdede, at den ikke er ”oplevet”, ikke forfattet ud fra
                            stærke, selvoplevede Indtryk, men construeret (Brandes 1873:41).
                        </blockquote>
                    </li>
                    <li>
                        <blockquote>Saa dunkel, saa allegorisk som denne Roman [<em>Heinrich von
                                Ofterdingen</em>] er, beroer det i den, som har Værd, dog derpaa, at
                            den saa fuldt som ethvert andet levende Digterværk er oplevet (Brandes
                            1873:259). </blockquote>
                    </li>
                    <li>
                        <blockquote>Dette Træk var grundet paa noget Oplevet (Brandes 1874:204).
                        </blockquote>
                    </li>
                    <li>
                        <blockquote>Disse Værker ere ikke som de ypperste Digteres (…) Producter af
                            (…) dybt indgribende, personligt oplevede Hændelser (Brandes 1875:181,
                            om Walter Scotts romaner). </blockquote>
                    </li>
                    <li>
                        <blockquote>Hvad der er blot Digtning i denne Fortælling (…) er
                                <em>uoplevet</em> og derfor uinteressant. Hvad der kun er afskrevet
                            efter Virkeligheden (…) er som <em>blot oplevet</em>, ikke digtet,
                            ligeledes uinteressant (Brandes 1876:312). </blockquote>
                    </li>
                    <li>
                        <blockquote>
                            <p>Men hvor dybt bevæget Kierkegaards Liv nu var, derom foreligger det
                                kraftigste Vidnesbyrd i den nu følgende gigantiske Production. Thi
                                der er selvfølgelig ingen Følelse, ingen Lidenskab og ingen Lidelse
                                i den, som ikke har levet i Forfatterens Hjerte. Floden kan aldrig
                                stige højere end dens Kilde laa. (…)</p>
                            <p>Der gives frembringende Aander, som behøve mange og store Skjæbner
                                eller Oplevelser for at producere et lille Værk. Det er den Art
                                Poeter, der af hundrede Pund Rosenblade frembringe en Draabe
                                Rosenolie. Og der gives paa den anden Side Talenter, hvis Natur er
                                saa frugtbar, hvis indre Clima saa tropisk, at de af et ganske
                                enkelt dagligdags Livsforhold, som de opleve med den høieste Energi,
                                uddrage hele Rækker af betydelige Værker. De ligne hine træløse Øer
                                i Sydhavet, paa hvilke Passagerer fra et forbiseilende Skib glemme
                                nogle Frugtkjærner, og som ikke mange Aar efter staae bedækkede med
                                mægtige Skove. </p>
                            <p>Kierkegaard hørte til den sidste Art. Han var uimodtagelig for den
                                store Mængde af Livsindtryk, fordi ganske enkelte tidligt betog ham
                                saaledes, at han aldrig kunde slippe dem og de aldrig gav Plads for
                                nye. Han havde Digterens Trang til at mangfoldiggjøre sig, til af
                                sin Personligheds Lukke at udsende en Skare af forskjellige
                                Skikkelser uden samtidigt at have Digterens Kraft til ved en
                                fuldstændig Omskaben af sine Livsindtryk at give dem selvstændigt
                                Liv uden for sig som Skikkelser, der optraadte i en Rigdom af ham
                                personligt uvedkommende Former eller i ham personligt fremmede,
                                brogede Situationer. Istedenfor Omskabning af Livsindtrykket fandt
                                kun en lettere Omdigtning Sted; istedenfor at forvandle sig selv,
                                formummede eller maskerede han sig. Han samlede sig aldrig saa
                                stærkt som den blotte Tænker, han splittede sig aldrig saa stærkt
                                som den egentlige Digter gjør det (Brandes 1877:76-78).</p>
                        </blockquote>
                    </li>
                    <li>
                        <blockquote>Endnu havde han [Balzac] vel ikke oplevet noget, der kunde give
                            hans Frembringelser Lødighed og Værd, men han havde en livfuld, evigt
                            fødende Indbildningskraft og havde læst nok til at kunne give dens
                            Frembringelser en saadan taalelig Form, som var den sædvanlige for
                            Underholdningsstof (Brandes 1882:227). </blockquote>
                    </li>
                    <li>
                        <blockquote>Denne Skildring skylder utvivlsomt den tro Gjengivelse af
                            personlige Oplevelser en Del af sit uforlignelige Mesterskab (Brandes
                            1882:300, om Stendhal).</blockquote>
                    </li>
                </ol>
                <p>Citatet fra Kierkegaard-bogen viser vej til princippet i den dengang banebrydende
                    bog. Det var Brandes’ første selvstændige bog om et enkelt forfatterskab, og
                    målet var at gøre rede for Søren Kierkegaards produktion ved at vise værkerne
                    som reflekser af de afgørende begivenheder eller ’oplevelser’ i hans liv og
                    udvikling: Forholdet til faderen, forholdet til <em>Corsaren</em> og forholdet
                    til Regine Olsen. Brandes søgte – og fandt – den afgørende genetiske sammenhæng
                    mellem liv og værk i de <em>oplevelser</em>, som var digtningens forudsætning.
                    Men det var i øvrigt ikke en forsimplet kausalitet, Brandes opererede med. Hans
                    differentierede udredning af forholdet mellem trang og kraft, mellem tænker og
                    digter, er ganske bemærkelsesværdig, og derfor er citatet taget med i en fyldig
                    form.</p>
            </div>

            <div>
                <h2>e. Eksempel: Byron-portrættet</h2>
                <p> Forskydningen i den metodiske og ideologiske tilgang kan tydeliggøres ved at
                    følge Brandes’ opfattelse af en nøglefigur som Byron. </p>
                <p> Allerede i indledningsforelæsningen blev Byron introduceret som den mand, der
                    frembragte omslaget i det store drama: ”Den græske Frihedskrig udbryder, et
                    frisk Pust farer hen over Europa, Byron falder som Helt for den græske Sag og
                    hans Heltedød gjør et uhyre Indtryk paa alle Continentets Forfattere.” (Brandes
                    1872:13). </p>
                <p>Nogle måneder efter udgivelsen holdt Brandes i april-maj 1872 seks forelæsninger
                    om det nyere franske drama. I slutningen af den første forelæsning repeteres og
                    udfoldes Byrons centrale position som et udtryk for og en sammenfatning af den
                    liberale bevægelse: </p><blockquote> Men i Byron selv var Oprørets Aand incarneret.
                        Ved sin Fødsel, sin Legemsdannelse, sin Krig mod Englands farisæiske
                        Opinion, sin af Rousseau paavirkede Kjærlighed til Naturen, sit Had til
                        Civilisationen, der ikke syntes ham at have sat andre Frugter end Pest og
                        Kræft, Krig og Usædelighed stod han som udelukket af Samfundet. (…)
                        Amerikansk Republikanisme, tydsk Fritænkeri, fransk Omvæltningslyst,
                        angelsachsisk Radicalisme syntes forenet i denne ene Aand. Hans Død blev
                        virksom for Frihedens almindelige Sag. Alliancepolitikken troede for alle
                        Tider at have kuet Revolutionsaanden. Ethvert Baand som knyttede
                        Restaurationstiden til Revolutionen var overrevet. Da knyttede denne Digter
                        atter Traaden som der havde udfordredes en Million Soldater til at
                        overhugge. Da i alle Lande Oprørene var blevne undertrykte, da Pressen var
                        blevet kneblet, da Videnskaben havde ydmyget og underkastet sig, traadte
                        Fantasiens Søn, den fuglefrie Digter frem i Skranken og opvakte det forrige
                        Aarhundredes Aand (her citeret efter Fenger 1978:102-103). </blockquote>
                
                <p>Opfattelsen gentages og varieres i <em>Reactionen i Frankrig</em> (1874), hvor
                    Brandes dels sammenligner litterære typer, dels uden videre griber frem og
                    tilbage mellem dem og de historiske personer Napoleon og Byron: </p><blockquote>
                        Napoleon havde afløst Werther, René og Faust, Byrons prometheiske og
                        desperate Helte afløste Napoleon. Han stemte vidunderligt med Tidens Trang.
                        (…) Det var Oprørsaanden, som spurgte ud af ham og som gjennem hans Mund
                        forenede de unge Slægter til et verdensborgerligt Samfund. (…) Byron løslod
                        alle Lidenskaber. Det gjaldt for ham ikke om at virke paa et enkelt Punkt,
                        men om at revolutionere Sindene, at vække Følelsen af Tyranniet.
                        Alliancepolitikken troede (…) (Brandes 1874:348-349). </blockquote>
                
                <p>Hvor citatet er afbrudt her, stemmer de følgende linjer overens med
                    dramaforelæsningen i foråret 1872, men nu markeret som et citat fra Gervinus’
                        <em>Geschichte des 19. Jahrhunderts seit den Wiener Verträgen</em>. Brandes
                    lægger sig på efterhegelianeren Gervinus’ standpunkt, at de historisk store
                    individer kun kan forstås på deres sted, at føreren kun er massernes fører,
                    fordi han er udtryk for en samfundsmæssig udviklingstendens. </p>
                <p>I <em>Naturalismen i England</em> (1875) har Brandes sluppet den efterhegelianske
                    anskuelse og den komparative karakteristik til fordel for en biografisk
                    underbygget fortolkning. </p>
                <p> Afsnittet om Byron strækker sig over bogens sidste seks kapitler, i alt mere end
                    170 sider. I de foregående bind af <em>Hovedstrømninger</em> angav kapitlernes
                    titler et tema eller en problemstilling, men med fremstillingen af Byron løftes
                    navnet op i selve kapiteloverskriften. Det var det længste stykke, Brandes
                    indtil da havde skrevet om én person, og i modsætning til tidligere det første,
                    der er bygget rent biografisk op. Byrons udviklingshistorie skildres med vægt på
                    forældrene og opvæksten, især de afgørende begivenheder og deres betydning i
                    samspil med karaktertrækkene. De betydningsbærende træk reflekteres ikke
                    samfundsmæssigt, men i relation til udviklingen af personligheden.
                    Sammenfattende hedder det om de genvordigheder, Byron kom ud for, at de ”faae
                    deres Betydning derved, at de tidligt henviste Byron, der som Aristokrat saa let
                    kunde være gaaet op i Stands- og Slægtsfølelser, til de Hjælpekilder alene, som
                    den enkelte isolerede Personlighed besad.” (Brandes 1875:378). </p>
                <p> Den begivenhed, som ”fik en afgjørende Betydning for hans Liv” (Brandes
                    1875:469), var forelskelsen i den unge Teresa Guiccioli. Portrættet er bygget
                    op, så Byrons livshistorie forløber fra tvang til frihed, fra samfund til ener
                    og fra kultur til natur. Byron søger bort fra civilisationen til ”Egne, der laa
                    udenfor al Civilisation, og hvor Individualiteten kunde udvikle sig frit uden
                    Hensyn til nogensomhelst conventionel Skranke.” (Brandes 1875:389). ”Han, der i
                    lige Linie stammer ned fra Rousseau, føler sig heftigt dragen til alle de i
                    ”Naturtilstanden” levende Folk.” (Brandes 1875:390). Det feudale Albanien bliver
                    den ’natur’, hvor den frie verdensborgers individualitet sandt menneskeligt kan
                    folde sig ud. ”Nu opfatter han Frihed i Ordets vide og fulde, almenmenneskelige
                    Forstand. Nu føler han det, at den frie Tanke er Udgangspunktet for alt aandigt
                    Liv.” (Brandes 1875:429). </p>
                <p>Afsnittet ”Byron. Jegets Fordybelse i sig selv” slutter således: </p><blockquote> Saa
                        holder Digteren da sin Gudstjeneste og samler sin Sjæl i Andagt. Han vrager
                        alle ”Afgudshuse”, gothiske Kirker saavel som græske Templer, og ligesom de
                        gamle Persere byggede deres Alter paa de høieste, Jorden overskuende Bjerge,
                        saaledes bøier han sit Hoved i Naturens store Kirke, den som bestaaer af
                        Jord og Luft.” (Brandes 1875:433). </blockquote>
                
                <p>Ikke alene aflægger Byron her kulturen, naturen bliver et paradis og mennesket så
                    oprindeligt som den første Adam. Brandes ser sig henvist til ”Slægtens
                    Urhistorie”. Logisk nok kulminerer den revolutionære ånd på toppen af Alperne:
                </p> <blockquote> Paa de ensomme Høider hinsides Snelinien, hvor menneskelig
                        Svaghed og Blødhed ikke mere trives, der aander hans Sjæl først let, og
                        Alpelandskabet danner sig naturnødvendigt til Ramme om den med dets strenge
                        Vildhed beslægtede Hovedperson. (Brandes 1875:446-447). </blockquote>
               
                <p>Karakteristisk for den biografiske fortolkning er det på nøjagtigt dette sted, at
                    Brandes via sine egne oplevelser lever sig ind i Byrons situation: </p><blockquote>
                        Jeg erindrer, at jeg en Aften paa Rigi Kulm stod og betragtede de smukke
                        Søer ved Bjergets Fod og de smaa Skyer, der langt nede ved deres Speil dreve
                        afsted over dem. (…) Det er Natursyn af denne Art, som have afgivet
                        Materialet til de Aandesyner, som overfalde Manfred. Passus for Passus af
                        Byrons Dagbøger er gaaet over i hans Digt (Brandes 1875:436-437). - Brandes
                        refererer fra artiklen ”Et Par Reisenotitser. (Af en Dagbog)” i
                            <em>Illustreret Tidende </em>2.5.1869 s. 262; artiklen er baseret på et
                        brev til forældrene 14.8.1868, trykt i Brandes 1978:196-198. </blockquote>
                
                <p>Man bemærker, at ’oplevelsen’ nu får funktion i to positioner. For det første som
                    et element i det forståede, idet oplevelsen bliver den størrelse, som det
                    litterære værk kausalt kan føres tilbage til; hermed bliver forståelsesrammen
                    bestemt som biografien. For det andet får oplevelsen funktion i selve
                    forståelsen som det hermeneutiske element eller den ligedannethed, der betinger
                    relationen mellem objektet og det fortolkende eller forstående subjekt, her
                    Brandes’ tilsvarende oplevelser på Rigi Kulm. </p>
                <p> Byron-kapitlet rummer det paradoksale træk, at Brandes som helt i opgøret med
                    romantikken vælger en romantiker. Et grundlæggende træk her – som allerede i
                    indledningsforelæsningen – er, at det er et reaktionært samfundssystem, der
                    tvinger den frihedssøgende til at vælge ensomheden; i senere fremstillinger får
                    ensomheden absolut værdi, mens familie og samfund skildres som
                    personlighedsnedbrydende. </p>
                <p> I <em>Den romantiske Skole i Frankrig</em>, 1882, får problemstillingen en
                    særlig drejning i en modstilling af George Sand og naturalismen (Balzacs skole,
                    Émile Zola): </p><blockquote> Naarsomhelst Emile Zola vender tilbage til sine
                        Indsigelser mod den idealistiske Roman, glemmer han aldrig at gjøre
                        opmærksom paa de Farer, som denne stadige Pegen ud over de Rammer, i hvilke
                        individet er stillet, denne stadigt fremstillede Trang til større sjælelig
                        og aandelig Frihed, indeholder for Familie og Samfund. […] Han kunde have
                        tilføjet, at han og hans Efterfølgere af Balzac’s Skole overhovedet aldrig
                        have nogen høiere Moral behov end den gjængse eller aabne Udsigt til noget
                        andet Samfund end det, som bestaaer. De har underkastet sig en voldsom
                        Selvindskrænkning, idet de have bundet sig til Skildringen af den af dem
                        iagttagne ydre Virkelighed med Udelukkelse af enhversomhelst af denne
                        Skildring uddragen Slutning. (Brandes 1882:198-199). </blockquote> <p>Hvis
                    litteraturen og mennesket kun er et produkt af omstændighederne, står verden
                    ikke til at ændre; så bliver positivismen og naturalismen, hvad Brandes allerede
                    i sin disputats kaldte ”quietistisk”, dvs. uden følelse, disengageret (Brandes
                    1870b:173). Kun når mennesket er frit, åbnes der mulighed for kritik som en
                    appel. Så kan verden ændres. Hvis litteraturen skal kritisere samfundet, kan den
                    ikke nøjes med at være et udtryk for det. ”Det, at en Litteratur lever, viser
                    sig i, at den sætter Problemer under Debat” – det provokerende udsagn i
                    indledningen til Emigrantlitteraturen (Brandes 1872a:15) er en stærk rød tråd i
                    samtlige seks bind Hovedstrømninger. </p>
            </div>
            <div class="chapter">
                <h1>5. Udgaver og oversættelser</h1>
                <p> Mellem 1872 og Brandes’ død i 1927 udkom <em>Hovedstrømninger</em> på dansk i
                    fem udgaver, den sidste i 1923-1924. Dermed nåede oplaget for de enkelte bind op
                    på 14.250 eksemplarer; <em>Emigrantlitteraturen</em> dog 15.250 eksemplarer,
                    fordi dette første bind tidligt, i 1877, udkom i en revideret udgave. Bortset
                    fra fjerde udgave fra 1906 reviderede Brandes alle de nye udgaver. </p>
                <p> De tyske udgaver indledtes allerede i 1872 med Adolf Strodtmanns oversættelse af
                    det første bind hos forlaget Duncker i Berlin. De næste tre bind udkom i årene
                    1873, 1874 og 1876; efter Strodtmanns død i 1879 fortsatte W. Rudow og A. v. d.
                    Linden i 1886 og 1896 med de to sidste bind af <em>Die Hauptströmungen der
                        Literatur des neunzehnten Jahrhunderts</em>. </p>
                <p> Da Brandes begyndte at revidere de enkelte bind og som nævnt ovenfor i 1880
                    aftalte en ny kontrakt om <em>Die Literatur des neunzehnten Jahrhunderts in
                        ihren Hauptströmungen dargestellt</em> med forlaget Veit &amp; Co. i
                    Leipzig, førte det til en retssag, som Brandes tabte. Den redegørelse fra 1887
                    om revisionerne, som er citeret ovenfor, var et indlæg i denne retssag. </p>
                <p> I 1924 udkom omsider en ”Vom Verfasser neu bearbeitete endgültige Ausgabe”,
                    oversat af Ernst Richard Eckert på forlaget Erich Reiss i Berlin i tre store,
                    tættrykte bind. Bind 3 indeholder et udførligt navneregister. </p>
                <p> De tyske udgaver hos Duncker dannede grundlag for den <em>polske</em> udgave af
                    de fem første bind (1881-1885), og ligeledes for den russiske af de fire første
                    bind (1881-1893). En oversættelse fra dansk, redigeret af M.V. Lucickaja, udkom
                    i Kijev i 1902-1903. Det fjerde bind blev oversat fra tysk af E. Zauer og udkom
                    med en fortale af E.A. Solov’ev, i Skt. Petersborg 1898; her udkom, ligeledes
                    oversat fra tysk, også de øvrige bind, men ved forskellige oversættere i årene
                    1895-1900. </p>
                <p> På russisk udkom Brandes’ samlede skrifter i 12 bind 1902-1903; bind 3-11
                    indeholder <em>Hovedstrømninger</em>. Hele udgaven kom 1906-1914 i en revideret
                    og udvidet udgave i 20 bind, her findes <em>Hovedstrømninger</em> i bind 5-12. </p>
                <p> For de polske og russiske udgaver gælder det, at de i lighed med alle andre nye
                    bøger i et ikke nærmere belyst omfang blev underkastet censur. </p>
                <p> En spansk oversættelse i to bind, men omfattende alle bind
                        <em>Hovedstrømninger</em>, udkom i Buenos Aires i 1946. </p>
                <p> Det var Brandes’ <em>William Shakespeare</em> (1-3, 1895-1896), der i engelsk
                    oversættelse 1896 for alvor åbnede det engelske og amerikanske marked for
                    Brandes’ bøger, senere også det indiske og japanske. <em>Main Currents in
                        Nineteenth Century Literature</em>, oversat af Diana White og Mary Morison,
                    udkom London i seks bind 1901-1905; med tilføjelse af illustrationer igen i 1906
                    og genoptrykt 1923 og 1924; i 1975 blev udgaven reprinted i New York.
                    Indledningen til værket er i de engelske udgaver reduceret til 3½ side. Det
                    tredje bind, <em>Reactionen i Frankrig</em>, foreligger separat genoptrykt 1960,
                    det fjerde bind om <em>Naturalismen i England</em> foreligger separat genoptrykt
                    i 1957 og 1960, og det femte bind i 1966. </p>
                <p> En japansk udgave af <em>Hovedstrømninger</em> kom i Tokio i 1915, oversat af
                    Junsuku Suita. Den blev genoptrykt i 1929 og revideret af S. Fukushima i
                    1953-1954. Brandes forord til udgaven foreligger på dansk, optrykt i
                        <em>Napoleon og Garibaldi</em>, 1917, s. 257-261. </p>
                <p> En kinesisk udgave af de fire første bind udkom i Shanghai 1936, oversat fra den
                    engelske udgave af Han Shiheng og med udnyttelse af den japanske oversættelse. I
                    1980-1986 udkom der en kinesisk oversættelse af alle seks bind, genoptrykt 1997
                    og 2018. </p>
                <p> En oversættelse til jiddisch udkom i 11 bind i Warszawa 1918-1921. </p>
                <p> Ud over de samlede udgaver af <em>Hovedstrømninger</em> foreligger der
                    oversættelse af enkelte bind: </p>
                <p>
                    <em>Emigrantlitteraturen</em> foreligger oversat til finsk (1887). </p>
                <p>
                    <em>Den romantiske Skole i Frankrig</em> er oversat til tjekkisk (1894) og til
                    fransk (1902). </p>

            </div>
            <div class="chapter">
                <h1>6. Litteraturen om Georg Brandes og <em>Hovedstrømninger</em></h1>
                <p> <b>Julius Moritzen</b> (1863-1946) udgav en kort Brandes-introduktion <em>Georg Brandes in
                    Life and Letters</em>, 1921; i 1924 fulgte i et meget lille format <em>A Guide to Georg
                    Brandes’s ”Main Currents in 19th Century Literature”</em> i serien <em>Little Blue Book</em>
                    (nr. 531), 1924. </p>
                <p> <b>Paul V. Rubow</b> (1896-1972) udgav i 1932 <em>Georg Brandes’ Briller</em>, som behandler
                    elementerne i og forskydningerne i Brandes’ æstetiske anskuelser. Omtalen af de
                    enkelte bind af Hovedstrømninger kan søges via registeret. Rubows lange artikel
                    ”Georg Brandes’ Forhold til Taine og Sainte-Beuve” fra 1916, optrykt i <em>Litterære
                    Studier</em>, 1928, ny udgave 1949, er stadigvæk grundlæggende. </p>
                <p> <b>Holger Ahlenius</b> (1905-1956) udgav i 1932 den receptionshistoriske afhandling
                    <em>Georg Brandes i svensk litteratur till och med 1890. Hans ställning och
                    inflytande</em>. </p>
                <p> <b>Gunnar Ahlström</b> (1906-1982) udgav i 1938 <em>Georg Brandes’ Hovedstrømninger. En
                    ideologisk undersökning</em>, som er den første større analyse af hele værket med
                    vægt på temaerne friheden, naturen, mennesket og litteraturen. Senere skrev han
                    en bred introduktion <em>Det moderna genombrottet i Nordens litteratur</em>, 1947, ny
                    udgave 1974. </p>
                <p> <b>Henning Fenger</b> (1921-1985) udgav i 1955 det grundlæggende værk <em>Georg Brandes’
                    læreår. Læsning, ideer, smag, kritik 1857-1872</em>, fulgt op af et biografisk bind
                    om samme periode, <em>Den unge Brandes</em>, 1957. De to bind er sammenfattet på fransk i
                    <em>Georg Brandes et la France. La formation de son esprit et ses goûts littéraires</em>
                    (1842-1872), 1963. </p>
                <p> <b>Thure Stenström</b> (1927-) udgav i 1961 <em>Den ensamme. En motivstudie i det moderna
                    genombrottets litteratur</em>, som indeholder et stort kapitel om Kierkegaard og
                    Brandes, herunder en analyse af Byron-kapitlet i <em>Hovedstrømningers</em> fjerde bind. </p>
                <p> <b>Sven Møller Kristensen</b> (1909-1991) udgav i 1964 den nyttige artikel ”Georg
                    Brandes Research. A Survey” i Scandinavica, vol. 3, 1964, s. 121-132. I 1980
                    bogen Georg Brandes. Kritikeren, liberalisten, humanisten, som er en meget klar
                    udredning af Brandes’ ledende ideer. </p>
                <p> <b>René Wellek</b> (1903-1995) behandler i sin store kritikhistorie A History of Modern
                    Criticism Georg Brandes i bind 4, The Later Nineteenth Century, 1965, i kapitel
                    16: ”The Lonely Dane: Georg Brandes”, s. 357-369. </p>
                <p> <b>Bertil Nolin</b> (1926-1996) har skrevet den grundlæggende bog om Brandes’ forhold
                    til de europæiske litteraturer: <em>Den gode europén. Studier i Georg Brandes’
                    idéutveckling 1871-1893 med speciell hänsyn till hans förhållande till tysk,
                    engelsk, slavisk och fransk litteratur</em>, 1965. Et bibliografisk komplement rummer
                    mange detaljerede oplysninger om vanskeligt tilgængeligt stof. Den forholdsvis
                    korte introduktion <em>Georg Brandes</em> i <em>Twayne’s World Author Series</em>, 1976, rummer
                    et fint kapitel om <em>Hovedstrømninger</em>. </p>
                <p> <b>Klaus Bohnen</b> (1941-) udgav i 1980 <em>Der Essay als kritischer Spiegel. Georg
                    Brandes und die deutsche Literatur</em>, som indeholder et introducerende essay og en
                    bibliografi. </p>
                <p> <b>Jørgen Knudsen</b> (1925-2017) udgav i årene 1985-2004 en meget omfattende og
                    pålidelig Brandes-biografi i otte bind. Den kom i 2008 i en forkortet
                    etbinds-udgave: <em>GB. En Brandes-biografi</em>. </p>
                <p> Endelig foreligger der fire større antologier med artikler om Brandes, herunder
                    en del om Hovedstrømninger: </p>
                <p> Hans Hertel &amp; Sven Møller Kristensen (red.): <em>Den politiske Georg Brandes</em>,
                    1973. </p>
                <p> Hans Hertel &amp; Sven Møller Kristensen (red.): <em>The Activist Critic. A
                    symposium on the political ideas, literary methods and international reception
                    of Georg Brandes</em>, 1980 (<em>Orbis litterarum</em>, Supplement no. 5); heri s. 303-360 Per
                    Dahl &amp; John Mott: ”Georg Brandes – a bio-bibliographical survey”, som rummer
                    en oversigt over Brandes’ bøger og de foreliggende oversættelser til fremmede
                    sprog. </p>
                <p> Harsløf, Olav (red.): <em>Georg Brandes og Europa. Forelæsninger fra 1.
                    internationale Georg Brandes Konference, Firenze, 7-9 november 2002</em>, 2004. </p>
                <p> Annie Bourguignon, Konrad Harrer &amp; Jørgen Stender Clausen (red.): <em>Grands
                    courants d’échanges intellectuels: Georg Brandes et la France, l’Allemagne,
                    l’Angleterre. Actes de la deuxième conférence internationale Georg Brandes</em>,
                    Nancy, 13-15 novembre 2008, 2010. </p>
            </div>
            <div class="chapter">
                <h1>6. Bibliografi</h1>
                <ul style="list-style:none">
                    <li> Ahlström, Gunnar (1937): <em>Georg Brandes’ Hovedstrømninger</em>. Lund og København </li>
                    <li> Bjerring-Hansen, Jens (2008): ”Brandes, Brentano og Bernkonventionen. Om
                        Georg Brandes’ revision af Den romantiske Skole i Tydskland”, i <em>Danske
                        Studier</em> 2008, s. 150-167 </li>
                    <li> Brandes, Georg (1870a): <em>Kritiker og Portraiter</em>. København </li>
                    <li> Brandes, Georg (1870b): <em>Den franske Æsthetik i vore Dage. En Afhandling om
                        H. Taine</em>. København </li>
                    <li> Brandes, Georg (1872a): <em>Hovedstrømninger i det 19de Aarhundredes
                        Litteratur</em>. <em>Emigrantlitteraturen</em>. København </li>
                    <li> Brandes, Georg (1872b): <em>Forklaring og Forsvar. En Antikritik</em>. København </li>
                    <li> Brandes, Georg (1873): <em>Hovedstrømninger i det 19de Aarhundredes Litteratur.
                        Den romantiske Skole i Tydskland</em>. København </li>
                    <li> Brandes, Georg (1874):<em> Hovedstrømninger i det 19de Aarhundredes Litteratur.
                        Reactionen i Frankrig</em>. København </li>
                    <li> Brandes, Georg (1875): <em>Hovedstrømninger i det 19de Aarhundredes Litteratur.
                        Naturalismen i England</em>. København </li>
                    <li> Brandes, Georg (1876): [anmeldelse af Holger Drachmann: En Overkomplet], i
                        <em>Det nittende Aarhundrede</em>, Juli 1876, IV,3, s. 312 </li>
                    <li> Brandes, Georg (1877): Søren Kierkegaard. En kritisk Fremstilling i
                        Grundrids. København </li>
                    <li> Brandes, Georg (1882): <em>Hovedstrømninger i det 19de Aarhundredes Litteratur.
                        Den romantiske Skole i Frankrig</em>. København </li>
                    <li> Brandes, Georg (1883a): <em>Det moderne Gjennembruds Mænd</em>. København </li>
                    <li> Brandes, Georg (1883b):<em> Mennesker og Værker</em>. København </li>
                    <li> Brandes, Georg (1889): <em>Essays. Danske Personligheder</em>. København </li>
                    <li> Brandes, Georg (1890): <em>Hovedstrømninger i det 19de Aarhundredes Litteratur.
                        Det unge Tyskland</em>. København </li>
                    <li> Brandes, Georg (1891): <em>Hovedstrømninger i det 19de Aarhundredes Litteratur.
                        Den romantiske Skole i Tyskland</em>, 2. udg. København </li>
                    <li> Brandes, Georg (1892): <em>Hovedstrømninger i det 19de Aarhundreds Litteratur.
                        Reactionen i Frankrig</em>, 2. udg. København </li>
                    <li> Brandes, Georg (1895-1896): <em>William Shakespeare</em>, bd. 1-3. København </li>
                    <li> Brandes, Georg (1906): [forord til <em>Gesammelte Schriften</em>, 1902], <em>Samlede
                        Skrifter</em>, bd. 17, s. 285-289. København </li>
                    <li> Brandes, Georg (1907): <em>Levned</em>, bd. 2. København </li>
                    <li> Brandes, Georg (1923): <em>Hovedstrømninger i det 19de Aarhundredes Litteratur.
                        Emigrantlitteraturen</em>. København </li>
                    <li> Brandes, Georg (1952): <em>Correspondance de Georg Brandes</em>, ed. Paul Krüger,
                        bd. 1. København </li>
                    <li> Brandes, Georg (1978): <em>Breve til Forældrene 1859-71</em>, udg. af Morten Borup,
                        bd. 1. København </li>
                    <li> Georg og Edv. Brandes (1939): <em>Brevveksling med nordiske Forfattere og
                        Videnskabsmænd</em>, udg. af Morten Borup m.fl., bd. 1. København </li>
                    <li> Georg Brandes og Emil Petersen (1980): <em>En Brevveksling</em>, udg. af Morten
                        Borup. København </li>
                    <li> Conrad, Flemming (2006): <em>For læg og lærd. Studier i dansk
                        litteraturhistorieskrivning 1862-ca. 1920</em>. København </li>
                    <li> Fehrman, Carl (1999): <em>Litteraturhistorien i Europaperspektiv. Från
                        komparatism till kanon</em>. Lund </li>
                    <li> Fenger, Henning (1955): <em>Georg Brandes’ læreår. Læsning. Ideer. Smag.
                        Kritik</em>. København </li>
                    <li> Fenger, Henning (1978): <em>Georg Brandes og det nyere franske drama.
                        Teateranmeldelser og dramaturgiske forelæsninger 1865-1872</em>, udg. af Henning
                        Fenger. København u.å. [1978] </li>
                    <li> Graff, Gerald (1987): <em>Professing Literature. An Institutional History</em> . Chicago</li>
                    <li> Knudsen, Jørgen (1994): <em>Georg Brandes. Symbolet og manden. 1883-95</em>.
                        København </li>
                    <li> Koch, Carl Henrik (2000): <em>Strejftog i den danske filosofis historie</em>.
                        København </li>
                    <li> König &amp; Lämmert (1993): <em>Literaturwissenschaft und Geistesgeschichte
                        1910 bis 1925</em>, hrsg. von Christoph König und Eberhard Lämmert. Frankfurt/Main</li>
                    <il> Larsen, Pelle Oliver (2016): <em>Professoratet. Kampen om Det Filosofiske
                        Fakultet 1870-1920</em>. København</il>
                    <li> Stenström, Thure (1961): <em>Den ensamme. Et motivstudie i det moderna
                        genombrottets litteratur</em>. Stockholm </li>
                    <li>Weimar, Klaus (1989): <em>Geschichte der deutschen Literaturwissenschaft</em>. München</li>
                </ul>


            </div>
        </div>
    </div>
    </div>
</div>
