<div>
    <div class="background-box">
        <div class="container">
            <div class="col">
                <h3><em>Young Germany</em></h3>
                <p>by <span class="author">Adam Paulsen</span></p>
                <p>An introduction to the background, genesis, themes and reception of the book.</p>

            </div>
        </div>
    </div>
    <div class="container">
        <aside class="col-md-4">
            <h4>Author</h4>
            <p>Adam Paulsen, University of Southern Denmark</p>
            <h4>Title</h4>
            <p><em>Young Germany</em></p>
            <h4>Last edited</h4>
            <p>29-05-2019</p>
        </aside>

        <div class="col-md-8">
            <div>
            <h1>1. Indledning</h1>
            <div class="chapter">
                <p><em>Det unge Tyskland</em> – det sjette og sidste bind af
                        <em>Hovedstrømninger</em> – var næsten lige så længe undervejs som de fem
                    første bind tilsammen, og man forstår Georg Brandes’ lettelse, da han i 1890
                    langt om længe kunne sætte punktum for det værk, der havde fulgt ham, siden han
                    præsenterede den ambitiøse plan for alle seks bind i indledningen til
                        <em>Emigrantlitteraturen</em> (1872).</p>
                <p><em>Det unge Tyskland</em> er på én gang det længste og mest uhomogene af de seks
                    bind. Mens de foregående fem bind havde hver sit afgrænsede hovedtema, som
                    fremstillingen samlede sig omkring, er der noget ufokuseret og usammenhængende
                    over det sidste bind, som om forfatteren har haft svært ved at beslutte sig for,
                    hvad der skulle med, og hvilken historie han ville fortælle. Noget skyldes vel
                    nok materialet, der både viste sig vanskeligere at formgive og syntetisere end
                    forventet og vel heller ikke indeholdt lige så mange uomgængelige
                    forfatterskaber som det, der udgjorde grundlaget for de øvrige bind. Når der
                    ikke springer flere gnister af stoffet, og når dette sidste bind med Jørgen
                    Knudsens ord er det ”matteste af de seks” (Knudsen 1994:379), skal en del af
                    forklaringen formentlig søges her.</p>
                <p> Men heller ikke den forfatter, der i sin tid havde slået det store brød op, var
                    på alle punkter den samme som den, der nu skulle bage det igennem. Stoffet
                    fængede ikke på samme måde som tidligere, andre forfattere og projekter trængte
                    sig på, ungdommens tro på det politisk-ideologiske program, der lå bag
                    udformningen af den oprindelige plan, var om ikke fuldkommen forsvundet, så i
                    hvert fald delvis blevet overlejret af den midaldrendes skepsis. Hvor
                    digterværket hos den yngre forfatter stod eller faldt med dets iboende politiske
                    tendens, lod den ældre alene den store personlighed gælde, uanset om vedkommende
                    nu befandt sig på det rigtige politiske hold, ja, uanset om han overhovedet
                    interesserede sig for politik.</p>
                <p> Endelig så verden en hel del anderledes ud i slutningen af 1880’erne end i
                    begyndelsen af 1870’erne, ikke mindst syd for den dansk-tyske grænse. Brandes
                    havde igennem de næsten seks år, han var bosat i Berlin, haft rig lejlighed til
                    at iagttage den kulturelle og politiske udvikling i det nye tyske rige på
                    nærmeste hold, og den forekom ham alt andet end opmuntrende. I Brandes’ øjne var
                    det Tyskland, der tog form under Bismarcks ledelse, en militær- og politistat
                    efter preussisk forbillede, præget af undersåtmentalitet og kulturel stagnation.
                    Godt nok anerkendte han Bismarcks storhed på især udenrigspolitikkens område,
                    men det bekymrede ham, at den tyske kansler ved at koncentrere magten i sin egen
                    person fastholdt befolkningen i en tilstand af politisk umyndighed og
                    umodenhed.</p>
                <p>Alle disse omstændigheder fik i større eller mindre grad betydning for
                    udformningen af <em>Det unge Tyskland</em>.</p>
            </div>
        </div>
        <div class="chapter">
            <h1>2. Baggrund og tilblivelse</h1>
            <div>
                <h2>a. <em>Det unge Tyskland</em>. Periodebegreb, forfatterskaber, udeladelser</h2>
                <p>Trods de 18 år, der ligger imellem udgivelsen af første og sidste bind af
                        <em>Hovedstrømninger</em>, forblev Brandes i alt væsentligt tro mod den plan
                    for <em>Det unge Tyskland</em>, han havde præsenteret i indledningen til
                        <em>Emigrantlitteraturen</em>: </p><blockquote>”[…] den sjette og sidste Gruppe
                        af Forfattere, jeg vil skildre, inspireres af Frihedskrigens og
                        Julirevolutionens Ideer og, ligesom de franske Digtere, i Byrons store
                        Skygge see Frihedsbevægelsens Fører. De vigtigste af disse unge Forfattere
                        ere som Heine, Börne og senere Auerbach af jødisk Afstamning.” (Brandes
                        1872:13-14)</blockquote> <p> Går man <em>Det unge Tyskland</em> efter i sømmene, vil man
                    ganske vist opdage, at Berthold Auerbach kun lige akkurat nævnes, og heller ikke
                    Byrons skygge synes vel helt lige så stor, som den tog sig ud for den unge
                    Brandes. Grundidéen ændrede sig derimod ikke, og både Heine og Börne bevarede
                    den centrale plads i fremstillingen, de fra starten var tiltænkt.</p>
                <p>”Det unge Tyskland” er betegnelsen for en relativt lille gruppe forfattere, hvis
                    hårde kerne foruden de allerede omtalte Heinrich Heine og Ludwig Börne omfatter
                    Karl Gutzkow, Heinrich Laube, Theodor Mundt og Ludolf Wienbarg. Hvad der
                    forbandt dem, var en mere eller mindre direkte udtalt kritik af det
                    metternichske system og en tilsvarende agitation for politiske reformer,
                    liberale frihedsidéer, antiklerikalisme – kort sagt, et emancipatorisk program,
                    der på én gang gjorde op med senidealismens abstrakte, verdensfjerne idéer og
                    restaurationstidens politiske konservatisme (Hermand 1974:370-372). Litteraturen
                    skulle bringes på omgangshøjde med tiden og engagere sig i sociale og politiske
                    spørgsmål frem for at søge tilflugt i et ophøjet rige af påstået eviggyldige
                    værdier. De ungtyske digtere havde af samme grund ikke meget til overs for
                    nationalklenodiet Goethe, der blev set som hovedrepræsentant for
                    restaurationsperiodens politiske afmægtighed – en ”stabilitetsnar” og
                    ”fyrstetjener”, der overlod det ufrie folk til fyrstens forgodtbefindende
                    (Hermand 1974:372). Ikke alle var lige vidtgående i deres kritik, og i det hele
                    taget spændte de ungtyske forfattere vidt, når det kom til den nationale og
                    politiske udmøntning af deres liberale idéer. Nogle ønskede en republik, i
                    Börnes tilfælde endda med verdensborgerlig hensigt: ”Jeg hader ethvert samfund,
                    der er mindre end det menneskelige” (Börne 1964a:625) [Ich hasse jede
                    Gesellschaft, die kleiner ist als die menschliche]. Andre stillede sig derimod
                    tilfredse med et konstitutionelt monarki inden for fædrelandets grænser. Og mens
                    de alle kunne enes om at træde i skranken for de borgerlige frihedsrettigheder
                    og især ytringsfriheden, var kun Börne og Georg Büchner for alvor optaget af det
                    sociale spørgsmål (Hermand 1974:384-385).</p>
                <p>En del af forklaringen på denne betydelige spændvidde er, at de nævnte forfattere
                    reelt ikke havde meget med hinanden at gøre (Hohendahl 2004:568-569). Til en
                    gruppe blev de først, da Forbundsdagen i Frankfurt i 1835 efter en forudgående
                    hetz mod især Gutzkow – foranstaltet af Wolfgang Menzel, en trættekær og i
                    samtiden indflydelsesrig bladudgiver, med hvem Gutzkow tidligere havde
                    samarbejdet – udstedte et totalt forbud mod Heines, Mundts, Gutzkows, Laubes og
                    Wienbargs skrifter i hele Det Tyske Forbund under henvisning til, at omtalte
                    forfattere ”under navnet ’Det unge Tyskland’ eller ’den unge litteratur’ […]
                    utilsløret […] angriber den kristne religion på frækkeste vis, skriver
                    nedsættende om de bestående sociale forhold og rokker ved al tugt og sædelighed”
                    (Verbot der Schriften des ’Jungen Deutschland’ vom 10. Dezember 1835) [unter der
                    Bennenung ”das junge Deutschland” oder ”die junge Literatur” … unverholen … die
                    christliche Religion auf die frechste Weise anzugreifen, die bestehenden
                    sozialen Verhältnisse herabzuwürdigen und alle Zucht und Sittlichkeit zu
                    verstören].</p>
                <p>Det er altså denne lille og relativt uhomogene gruppe af forfattere, der udgør
                    hovedstammen i <em>Det unge Tyskland</em>, om end Brandes måtte udvide
                    perspektivet for at få pengene til at stemme – og for overhovedet at have noget
                    at skrive om. For udover at de centrale skikkelser i Det unge Tyskland kan
                    tælles på én hånd, er der også tale om en kortvarig periode i tysk litteratur,
                    hvis storhedstid ikke omfatter meget mere end de godt og vel fem år, der ligger
                    mellem Julirevolutionen i Frankrig og forbuddet i 1835. Brandes løste problemet
                    på den mest oplagte måde, nemlig ved at lade bindet fortsætte frem til
                    1848-revolutionen, der således blev både <em>Det unge Tysklands</em> og hele
                    værkets flugtpunkt. Bindet indeholder desuden en række perspektiverende kapitler
                    om bl.a. periodens filosofi (G.W.F. Hegel, Ludwig Feuerbach) og tidens store
                    kvindeskikkelser (Bettina von Arnim, Rahel Varnhagen, Charlotte Stieglitz), der
                    vel ikke er lige nødvendige for sammenhængen. Endelig er der den
                    allestedsnærværende Goethe, der tjener Brandes som stadigt forbindelses- og
                    sammenligningsled til flere af Det unge Tysklands hovedskikkelser og ved siden
                    af Heine er den vigtigste enkeltperson i bindet.</p>
                <p>Hovedproblemet for Brandes lå dog et andet sted: Hverken Det unge Tyskland eller
                    den politiske litteratur i perioden frem til 1848 er ud fra et kunstnerisk
                    synspunkt særlig interessant, og selv om det utvivlsomt er korrekt, når Brandes
                    om Heine skriver, at hans dalende popularitet efter Tysklands samling i 1871
                    havde overvejende politiske grunde, gør det samme sig ikke gældende for resten
                    af Det unge Tysklands forfattere, der ikke spiller nogen fremtrædende rolle i
                    tysk litteraturhistorie og for så vidt heller ikke gjorde det i Brandes’ samtid.
                    Og dét problem lykkes det ham ikke at finde en tilfredsstillende løsning på,
                    selv om flere muligheder byder sig til. Mest naturligt ville det vel have været
                    at lade biedermeierlitteraturen komme til orde som en kontrast til den politiske
                    litteratur. Men Brandes lader det blive ved et kort, sært idiosynkratisk kapitel
                    om den ”Den neutrale litteratur”, der begrænser sig til at omtale de forfattere,
                    den preussiske konge Friedrich Wilhelm IV interesserede sig for og plejede
                    omgang med i løbet af sin regeringstid (Alexander von Humboldt, Ludwig Tieck,
                    Friedrich de la Motte Fouqué, Friedrich Rückert, Hermann von Pückler-Muskau og
                    Ferdinand Freiligrath). Periodens vigtigste tysksprogede lyrikere,
                    biedermeierdigterne Eduard Mörike og Annette von Droste-Hülshoff synes han
                    derimod ikke at have haft blik for, og to af tidens store dramatikere, Friedrich
                    Hebbel og Franz Grillparzer, nævnes kun i forbigående.</p>
                <p>Endnu mere besynderligt er dog, at Brandes undlod at plukke to meget lavt
                    hængende frugter, der oven i købet er tæt forbundet med Det unge Tyskland –
                    Georg Büchner og Christian Dietrich Grabbe. Kanoniseringen af Büchner – ved
                    siden af Heine den eneste af periodens politiske digtere, som stadig læses uden
                    for germanistikken – tager ganske vist først fart i løbet af det 20. århundrede,
                    men i de relevante litterære kredse var han et kendt navn længe forinden, takket
                    være Karl Gutzkow, der bl.a. udgav hans revolutionsdrama <em>Dantons Tod</em> i
                    sit tidsskrift <em>Phönix</em> allerede i 1835 – af frygt for censuren dog i en
                    lettere friseret udgave – og i øvrigt så ham som en politisk allieret (Borgards
                    2009:318-319). Når Büchner allerede i 1838 findes som selvstændigt lemma i
                        <em>Conversations-Lexikon der Gegenwart</em>, må det således tilskrives
                    Gutzkows benarbejde i de forudgående år. At Brandes har kendt til ham, er der
                    næppe nogen tvivl om, formentlig har han endda læst <em>Dantons Tod</em>
                    (Knudsen 1994:380). Hvorfor han ikke nævner ham, forbliver derfor lidt af en
                    gåde. Selv i en litteraturhistorisk set mere ortodoks fremstilling af Det unge
                    Tyskland som Johannes Prölß’ samtidige <em>Das junge Deutschland</em> omtales
                    Büchner udførligt flere steder (Prölß 1892:34, 585-587). Sammenlignet med
                    Büchner er Grabbe afgjort en mere perifer skikkelse, men at Brandes heller ikke
                    nævner ham, den anden af periodens store fornyere af det historiske drama, er i
                    det mindste påfaldende.</p>
                <p>Når omtalen af Heine lægger beslag på henved en fjerdedel af <em>Det unge
                        Tyskland</em>, har det altså sine grunde. Ud fra et kvalitetskriterium er
                    der ikke andet at gøre godt med end Heine, i særdeleshed ikke hvis man forbigår
                    Büchner, Grabbe og biedermeierdigtningen. Brandes kommer selv ind på problemet i
                    optakten til Heine-gennemgangen: ”Denne Gruppe af Litteratur besidder nu ingen
                    digteriske Aander af allerførste Rang og kun én af meget høj Rang: Heine. Meget
                    positivt Stort har den ikke efterladt. Den virker mest negerende, befriende,
                    opryddende, udluftende. Den er stærk ved sin Tvivl og sit Trældomshad, ved sin
                    Individualisme.” (Brandes 1890a:51) Men Heines centrale placering i <em>Det unge
                        Tyskland</em> har også en selvbiografisk komponent: Ikke mange digtere har
                    spillet en lige så vigtig rolle for den unge Brandes. Fra han som 14-årig i 1856
                    første gang stiftede bekendtskab med <em>Reisebilder</em> (1826-1830), til han indledte
                    sine forelæsninger om hovedstrømningerne ved Københavns Universitet, fungerede
                    Heine igen og igen som Brandes’ litterære rejsefører og ledsager (Dahl
                    1985:92-93). Det var Heine, der indførte ham i hegelianismen; og det var ikke
                    mindst Heine, der gjorde ham opmærksom på hellenismens skønhedsdyrkelse som en
                    modpol til den livsfornægtende kristendom. Af Hippolyte Taine bekræftedes han
                    senere i sin begejstring for Heine, som ifølge Taine var en af de største
                    digtere, der nogensinde havde levet (Dahl 1985:94). I maj 1871, under sin store
                    Europa-rejse, skrev han hjem til sine forældre fra Napoli: ”Jeg kom hjem fra
                    Theatret og læste om Natten en Del i Heines ’Reisebilder’ paa Fransk.
                    Décidement, Heine er en af de største Skribenter Verden har frembragt. Jo ældre
                    man bliver des mere beundrer man ham som Skribent. Som jeg i meer end 2 Aar har
                    sagt eller tænkt: Han er den eneste af Tydsklands moderne Digtere som vil blive
                    staaende efter Göthe. Han er den eneste af dem alle der i nogle Retninger er
                    kommet paa Siden af ham. Jeg vil ordentligt gjenlæse Heine.” (Brandes
                    1978:285-286) Den grundige behandling af Heine i <em>Det unge Tyskland</em> er
                    altså nok så meget at forstå som indfrielsen af et gammelt løfte om at genlæse
                    Heine ”ordentligt”.</p>
                <div>
                    <h2>b. ’An Arbeit klebt Blut’. <em>Det unge Tyskland</em> i støbeskeen</h2>
                    <p>Arbejdet på <em>Det unge Tyskland</em> strakte sig over det meste af et tiår,
                        med store afbrydelser undervejs. Allerede i november 1882, da femte bind om
                        fransk romantik med ”lidenskabelig Iver” var færdiggjort, tog Brandes
                        beslutsomt fat på ”Læsningen af de talrige Bøger”, der måtte studeres, inden
                        det afsluttende bind kunne skrives (Brandes 1908:46). Han havde på dette
                        tidspunkt boet i Berlin i over fem år, og han befandt sig derfor ikke bare
                        tidsligt, men også geografisk tættere på kilderne end ved udarbejdelsen af
                        de foregående bind. Hvor meget af stoffet han så at sige havde fået under
                        huden, allerede inden han begyndte på forstudierne til sjette bind, fremgår
                        af de optegnelser og rejsebreve fra Berlin, der senere blev samlet i
                            <em>Berlin som tysk Rigshovedstad</em> (1885). Da Karl Gutzkow døde i
                        december 1878, benyttede Brandes eksempelvis anledningen til at tegne et
                        portræt af forfatteren, der ”følte sig fremmed i den Bismarckske Æra,
                        upaaskjønnet og glemt” (Brandes 1885:249-250), og i en optegnelse fra januar
                        1881 om ”Bevægelsen mod Jøderne i Tyskland” perspektiveres der til Börne og
                        Heine, hvis Preussen-kritik og ”blodige Spottevers over den store Friedrich”
                        ifølge Brandes havde båret ved til antisemitismens bål (Brandes 1885:372 og
                        374). Atter andre optegnelser indeholder mere eller mindre udførlige
                        bemærkninger om Feuerbach (s. 108), Auerbach (s. 131-132, 262), Gottfried
                        Keller (s. 258-60), Rahel Varnhagen (s. 289-290) og flere andre af de
                        personer, der indgår i <em>Det unge Tyskland</em>.</p>
                    <p>Ud over at fungere som en slags utilsigtede forstudier til forstudierne gav
                        Berlin-årene ham utvivlsomt et mere nøgternt, for ikke at sige
                        desillusioneret syn på den enorme bevidsthedsmæssige afstand, der lå mellem
                        1848-revolutionen og det nye tyske rige. I samme optegnelse, der rister en
                        rune over Gutzkow, finder man således en kradsbørstig kritik af det liberale
                        borgerskab, der ifølge Brandes ikke alene har glemt alt om sin egen andel i
                        1848-revolutionen, men heller ikke længere forstår den. I samtidens
                        litteratur, hævder Brandes, fremstilles en 48’er enten som naiv idealist
                        ”eller som en tummelumsk Oprører, en Forræder mod Fædreland og Konge.” Og
                        med de få overlevende fra dengang står det ikke meget bedre til: Hvis de
                        ikke befinder sig i landflygtighed, har de ”enten fornegtet deres Fortid
                        eller de tie stille eller ere hjemfaldne til en magtesløs Opposition”
                        (Brandes 1885:253).</p>
                    <p>Når Brandes’ dom over de liberale faldt så hårdt ud, er det naturligvis også
                        et udtryk for, hvor højt han selv satte de idealer, der nu blev svigtet – og
                        indirekte måske en slags indrømmelse af, at han havde været lovlig naiv i at
                        se samtidens nationalliberale som 1848-generationens arvtagere. Herom vidner
                        bl.a. de ord, han i marts 1878 mindedes 30-året for revolutionen med, få
                        måneder efter ankomsten til Berlin: ”Hvilken livskraftig, begejstret Slægt
                        den som levede da, hvor har den ikke vovet Liv og Blod for sine
                        Forhaabninger, sine Illusioner, sine Forsætter. Den er det, som det nyskabte
                        tyske Rige skylder Alt, hvad det har i sig af Frisind og Tro paa Ideer.”
                        (Brandes 1885:107) Blot et halvt år senere gjorde Brandes sig ikke længere
                        nogen illusioner om, at det tyske kejserrige på nogen måde skulle stå i gæld
                        til 48’ernes frisind. Nu stod det ham tværtimod klart, at mønstret for det
                        moderne Tyskland var den preussiske militarismes, og at den ufrihed, som
                        kendetegnede Bismarcks militærstat, var et spejl af ”det tyske Folks
                        politiske Umodenhed” (Brandes 1885:168).</p>
                    <p>Tilbage i København fortsatte Brandes arbejdet med <em>Det unge
                        Tyskland</em>, og vanen tro foregik det i tæt udveksling med den litterært
                        interesserede del af det københavnske borgerskab. Knap var han vendt hjem
                        fra Berlin, før en notits i <em>Dags-Avisen</em> meddelte, at ”Dr. Georg
                        Brandes i Aftes [holdt] sit første offentlige Foredrag om ’det unge
                        Tyskland’” for et begejstret publikum bestående af ”et halvt Tusind
                        Mennesker” (<em>Dags-Avisen</em>, 27.2.1883), og få dage senere blev
                        succesen gentaget med lige så stort fremmøde, også denne gang med
                        efterfølgende notits i <em>Dags-Avisen</em> (2.3.1883). I april fulgte de
                        næste forelæsninger, og det høje tempo fortsatte året ud med forelæsninger i
                        oktober og december. Derefter mistede han tilsyneladende pusten og helligede
                        sig andre og mere presserende projekter. Som man kan se af hans
                        bibliotekslån, der er som et barometer over de skiftende interesser, var han
                        i 1884 især optaget af Holberg, mens lånene i 1885 domineres af litteratur
                        om Polen (Nolin 1965:116). I 1886 hjemlånte han en række titler af Schlegel,
                        Novalis, Brentano, Hölderlin og Chamisso til brug for omarbejdelsen af den
                        tyske udgave af andet bind, <em>Die romantische Schule in Deutschland</em>
                        (Nolin 1965:116-117). Først i 1887 blev studierne til <em>Det unge
                            Tyskland</em> genoptaget, og denne gang fortsatte de kontinuerligt frem
                        til manuskriptets afslutning, med sideløbende forelæsninger fra begyndelsen
                        af november til midt i december 1887 om Heine og hans samtidige. En længere
                        forstudie om Börne og Goethe blev trykt i tidsskriftet <em>Tilskueren</em>
                        (I, 1884:1-19), en mindre om Heine og Rembrandt i <em>Jule-Kalender</em>
                        (III, 1887:21-26) og derpå endnu en om Heine i Peter Nansens tidsskrift
                            <em>Af Dagens Krønike </em>(I, 1889:50-63), som Brandes i en kort
                        overgang var medarbejder ved.</p>
                    <p>I oktober 1890, efter næsten ti års arbejde, var han omsider ved vejs ende.
                        Hvor uudholdelige især de sidste måneder af arbejdet har været, fremgår
                        tydeligt af Levned: ”Umaadelig træt og ked var jeg af
                            <em>Hovedstrømningernes</em> sidste Del. Jeg havde slæbt den med mig
                        siden Begyndelsen af 1883, stønnende, bandende, lidende for at gennemføre en
                        gammel Plan, lagt af Den, jeg var i 1871. Jeg mindedes Ordet: <em>An Arbeit
                            klebt Blut</em> [arbejde koster blod]. Jeg havde som nævnt ladet 11 Ark
                        af den trykke. Nu var det mig umuligt at udholde Sysselsættelsen med den.
                        Jeg følte mig som en stækket Vildgaas.” (Brandes 1908:273) Så meget desto
                        større var lettelsen over at være i mål og have færdiggjort ikke bare dette
                        bind, men hele værket. Glæden ved at se de sidste trykark af <em>Det unge
                            Tyskland </em>ligge foran sig foranledigede endda et poetisk tilbageblik
                        på hele værket i form af et distikon for hvert af de seks bind: ”I / Et
                        Krigsskrig var den, skulde vække, væbne – / Den vakte Hadet, Bogen blev min
                        Skæbne. / / II / Spydtid – og medens Spyd omkring mig hagled, / til Væggen
                        fast jeg gamle Genfærd nagled. / / III / Sværdtid – jeg følte ej, at haardt
                        jeg trængtes, / jeg leved ungt og stærkt og led og længtes. / / IV / Med Tro
                        og blodrød Ildhu blev den skrevet. / Shelley! dens Aand er din. Dig har jeg
                        levet. / / V / Se Skæbnen vendes! Hør i Toner klare / Sejrtid! en lang, rig,
                        melodiøs Fanfare. / / VI / Af rolig Trods og bitter Livserfaring / er
                        Værkets sidste Del en Aabenbaring.” (Brandes 1908:284)</p>
                </div>
                <div>
                    <h2>c. Senere tekstrevisioner</h2>
                    <p>Brandes fortsatte med at foretage mere og mindre gennemgribende ændringer i
                        de enkelte dele af <em>Hovedstrømninger</em> længe efter 1890. Allerede i
                        1877 var den anden, fuldstændig gennemskrevne udgave af Emigrantlitteraturen
                        udkommet, der i 1891 efterfulgtes af den omskrevne andenudgave af <em>Den
                            romantiske Skole i Tyskland</em>. Umiddelbart efter afslutningen af
                            <em>Det unge Tyskland</em> var det så tid til et gennemsyn af bind fem,
                        hvorpå der ventede en ”grundig Omarbejdelse af den tredie Del” (Brandes
                        1908:352), og videre gik det med bind fire, der skulle ”gennemrettes” og
                        udstyres med ”enkelte Tilføjelser” og så fremdeles. Det er, forklarer
                        Brandes, som med ”Befæstningen omkring en By. Saasnart Arbejdet er fuldført,
                        maa det genoptages og udbedres.” (Smst.)</p>
                    <p>I betragtning af omfanget af denne bearbejdningsmani springer det i øjnene,
                        hvor få ændringer der blev foretaget i de senere udgaver af bind seks, og
                        det til trods for at førsteudgaven er over dobbelt så lang som førsteudgaven
                        af bind et. I andenudgaven af bind seks fra 1898 er der slet ingen
                        ændringer, i tredjeudgaven begrænser de sig til i alt syv, og heller ikke i
                        de efterfølgende udgaver er der foretaget nogen ændringer. Når man ved, hvor
                        svær en fødsel netop dette sidste bind var for Brandes, er det jo
                        nærliggende at antage, at forklaringen skal søges i en ulyst til at
                        beskæftige sig mere med dette stof. At det har spillet en rolle, kan ikke
                        afvises. Men vigtigere er formentlig, at <em>Det unge Tyskland</em> som det
                        sidst tilkomne bind var væsentlig tættere på at indfri den af forfatteren
                        ønskede form allerede i førsteudgaven. Karakteristisk nok synes ændringerne
                        i tredjeudgaven heller ikke at være foretaget som led i et større
                        kasseeftersyn. Hovedparten udgøres af de tilføjelser til Heine, som Brandes
                        foretog, da han i 1897, i anledning af 100-året for digterens fødsel, udgav
                        Heine-delen som selvstændig monografi. Til forskel fra gennemskrivningerne
                        af de øvrige bind kunne noget således tyde på, at der ikke lå tungtvejende
                        værkpolitiske eller æstetiske overvejelser bag ændringerne i <em>Det unge
                            Tyskland</em>.</p>
                    <p>De mest substantielle tilføjelser til Heine er en lille digression om tyske
                        komponisters forkærlighed for Heine samt et fyldigere portræt af den kvinde,
                        Heine levede sammen med i de sidste år af sit liv (Brandes 1900:372-373,
                        500-501). Den mest interessante tilføjelse i tredjeudgaven er dog den nye
                        sammenfatning og vurdering, som efter en hymnisk lovprisning af
                        verdensborgeren Heines forening af ”germansk Følelsesromantik med fransk
                        Esprit og jødisk Inderlighed” leverer et æselspark til både den tyske og
                        franske efterladenhed in casu Heine: ”Det nye tyske Rige har vægret sig ved
                        at rejse Heinrich Heine det Mindesmærke, hans Beundrere dèr havde ønsket for
                        ham, og som han saa godt kan undvære. […] End ikke i den Provinsby, hvori
                        han fødtes, har nogen Billedstøtte af ham turdet finde Plads. Og overfor
                        denne det tyske Riges Holdning har vore Dages Franskmænd ikke engang havt
                        det Indfald og det Mod at rejse ham et Mindesmærke i det Paris, han elskede
                        saa højt, og hvor han tilbragte den sidste Halvdel af sit Liv.” (Brandes
                        1900:503-504) Har tysk bornerthed og fædrelanderi på den ene side og fransk
                        fejhed på den anden side betydet, at Heine ikke er blevet hædret efter
                        fortjeneste hverken i Tyskland eller i sit andet fædreland Frankrig, er han
                        til gengæld mere populær uden for Tyskland end nogen anden tysksproget
                        forfatter i dag, ja, ”selv Byron har neppe i det nittende Aarhundrede virket
                        saa dybt som han.” (Brandes 1900:504) I betragtning af den centrale plads,
                        Byron indtager i <em>Hovedstrømningers</em> samlede arkitektur, må det siges
                        at være en bemærkelsesværdig tilføjelse. Som for at understrege denne pointe
                        afslutter Brandes det nye afsnit med en opremsning af Heine-inspirerede
                        forfattere i andre dele af Europa, herunder i særdeleshed i de nordiske
                        lande.</p>
                    <p>Endelig har Brandes til tredjeudgaven foretaget en lille, men ikke
                        uinteressant ændring i de sidste linjer, der i førsteudgaven går i rette med
                        de røster, som i årenes løb har kritiseret ham for at være for selektiv i
                        udvælgelsen og sammenlignet ham med Prokrustes. ”Herpaa er Svaret”, hedder
                        det med en vis selvfølelse i 1890, ”at den sande Prokrustes”, der har
                        udvalgt og grupperet, ”ikke er nogen anden end den Magt, man ellers plejer
                        at kalde Kunst.” (Brandes 1890a:572-573) Polemisk til det sidste, skarpt og
                        fyndigt formuleret og som sådan i god overensstemmelse med værkets
                        oprindelige brod – og så ved nærmere eftertanke måske alligevel ikke en helt
                        værdig afslutning på to årtiers arbejde. I hvert fald er både den polemiske
                        tone og henvisningen til Prokrustes forsvundet ud af tredjeudgaven.</p>
                </div>

            </div>
        </div>
        <div class="chapter"/>
        <h1>3. Hovedtemaer og ambivalenser</h1>
        <div>
            <h2>a. Mellem ’hero-worship’ og befrielseskamp. <em>Hovedstrømningers</em>
                spændinger</h2>
            <p><em>Hovedstrømninger</em> er på alle måder et værk, der bærer præg af sin lange
                tilblivelseshistorie, og hvordan skulle det også kunne være anderledes, Prokrustes
                eller ej. Dels forblev Brandes naturligvis ikke den hedspore, han var, da han som
                29-årig med fynd og klem introducerede sin plan for værket, dels var verden ikke den
                samme i 1890 som i 1871. Det var ingen selvsagt mere bevidst om end Brandes selv,
                der ikke bare omskrev og gennemarbejdede de tidlige bind til uigenkendelighed, men
                ved forskellige lejligheder også klart lod forstå, hvor meget hans æstetiske og
                politiske anskuelser havde ændret sig i løbet af de mellemliggende år. Ikke alle
                forstod eller accepterede det, og det ærgrede Brandes, der ofte følte, at hans
                modstandere slog den ældre <em>homme de lettres</em> i hartkorn med den unge
                radikaler, når de kritiserede synspunkter, som ikke forekom ham at være i
                overensstemmelse med hans aktuelle position. I en karakteristisk passage fra Levned
                forklarer Brandes, hvordan hans radikalisme med tiden langsomt fandt en naturlig
                modvægt i ”en stærk historisk Følelse af Sammenhængen mellem Tiderne og en
                Bevidsthed om Umuligheden af at arbejde paa bar Bund. Mer og mer gjorde sig fra
                Halvfjerdsernes Slutning i mine Skrifter og Udtalelser gældende en vis Fornuftens
                Ligevægt.” (Brandes 1908:384) Men det gik hen over hovedet på hans modstandere, der
                blev ved med at fremstille ham som ”blind, fanatisk Partimand” (smst.).</p>
            <p>Så havde velvillige læsere et skarpere blik for udviklingen og de interne spændinger
                i værket. Brandes refererer et brev, han modtog, da <em>Det unge Tyskland</em> var
                udkommet, og hvori den anonyme brevskriver giver udtryk for sin harme over den
                rolle, Goethe spillede i det sidste bind. ”Altsaa, hed det med Forbitrelse, i
                Forherligelse af Goethe løb hele Aandsrevolutionen ud!” (Smst.) Brandes afviser
                ganske vist, at hans begejstring for Goethe skulle være af nyere dato og henviser
                til sin uforbeholdne lovprisning i <em>Goethe og Danmark</em> (1881), men når han
                citerer fra brevet, fremhæver brevskriverens skarpsindighed over for modstandernes
                mangel på samme og i øvrigt ikke afviser den støt stigende interesse for Goethe,
                ligger der naturligvis også en indrømmelse i det.</p>
            <p>Den vel nok klareste beskrivelse af sit syn på udviklingen i
                    <em>Hovedstrømninger</em> gav Brandes imidlertid allerede længe inden
                færdiggørelsen af det sidste bind og i en ganske anden sammenhæng. I et brev til sin
                tyske forlægger, som Brandes lod trykke i <em>Politiken</em> i juli 1887, redegjorde
                han i få ord for den udvikling, bind to havde gennemgået fra førsteudgaven i 1873
                til andenudgaven i 1887. Selv om redegørelsen af hensyn til retssagen kun omhandler
                    <em>Den romantiske Skole i Tydskland</em>, har den mindst lige så stor relevans
                for <em>Hovedstrømninger</em> som samlet komposition og værk. Brandes begynder med
                at slå fast, at førsteudgaven af <em>Den romantiske Skole i Tydskland</em> var et
                ”polemisk Arbejde”, der ”angreb de døde tyske Romantikere for bag dem at træffe de
                levende danske Romantikere”. Dernæst: Den æstetiske grundopfattelse er en ganske
                anden, end den var i 1871, hævder Brandes. Hvor han i 1871 bedømte de enkelte værker
                efter deres forfatters ”religiøse og politiske holdning”, forstår han nu, i 1887,
                digtekunsten som en afspejling af ”Folkets og Tidsalderens hele og fulde Liv”.
                Endelig er der spørgsmålet om fremstillingsform og metode: ”Da jeg i 1871 begyndte
                at udarbejde <em>Hovedstrømningerne</em>”, forklarer Brandes, ”var jeg endnu i hele
                min Aandsretning metafysisk sindet. Jeg saa bort over Personlighederne; de var mig
                kun Ideernes Organer. […] Individualiteterne blev baarne af Strømningerne, revne med
                af dem; de var Ideernes Talerør. Deres Personligheder forekom Forfatteren
                uinteressante.” I førsteudgaven af andet bind er biografierne så kommet med, om end
                som korte og ufuldstændige tillæg, der fulgte efter gennemgangen af de enkelte
                værker ”som nødvendigt Onde”. Først langt senere, da han ikke længere antog, at det
                var ”den abstrakte Verdensaand”, der havde frembragt værkerne, begyndte han at
                fordybe sig i ”de historiske Personligheder og vise, <em>hvorledes deres Produktion
                    fremgaar af deres Liv</em>.” Summa summarum: 1873- og 1887-udgaverne af <em>Den
                    romantiske Skole i Tydskland</em> adskiller sig på afgørende vis fra hinanden i
                mindst tre henseender: ”Værkets Opgave var oprindeligt en agitatorisk, blev i den
                anden udgave en rent videnskabelig, var national-dansk, er bleven universel.
                Opfattelsen af Poesi og Kunst var dengang betinget ved Tendensen; den er bleven en
                anden. Endelig er Opfattelsen af Forholdet mellem Ideerne og Personlighederne bleven
                den omvendte, og dertil svarer Værkets helt forskellige Komposition” (Brandes
                1887).</p>
            <p>Nu hører det retfærdigvis med til historien, at Brandes’ redegørelse er et
                partsindlæg i en verserende tysk retssag, hvor hans tyske forlægger efter udgivelsen
                af andenudgaven af D<em>en romantiske Skole i Tydskland</em> af teknisk-juridiske
                grunde – Danmark havde ikke tiltrådt Berner-konventionen om international ophavsret,
                og Brandes kunne derfor ikke gøre ophavsret gældende i udlandet – stod anklaget for
                uretmæssigt at have genoptrykt et delvist eksisterende værk (Bjerring-Hansen
                2016:127-134). Brandes havde med andre ord en indlysende interesse i at få første-
                og andenudgaven til at fremstå som to forskellige bøger. Når det er sagt, er det dog
                svært at være uenig i karakteristikken, som præcist sammenfatter de vigtigste
                forskelle mellem de to udgaver og – hvad der i denne sammenhæng er vigtigere – peger
                på en mere generel tendens på tværs af værket. Det sidste lader sig lettest
                illustrere, hvis man sammenholder de to bind i værket, der tidsligt ligger længst
                fra hinanden, dvs. førsteudgaverne af <em>Emigrantlitteraturen</em> og <em>Det unge
                    Tyskland</em>. Mens førstnævnte – som Brandes fremhæver – betoner strømninger og
                idéer og er stærk i troen på oplysningen og fremskridtet i historien (”Troen paa den
                frie Forsknings Ret og paa den frie Tankes endelige Seir” [Brandes 1872:7]), er
                sidstnævnte betydeligt mere interesseret i det biografiske stof og ’de store
                personligheder’ og tilsvarende mindre optaget af ”Menneskehedens Befrielseskamp”
                (Brandes 1890a:38), der karakteristisk nok helt aflyses, når blikket falder på
                samtiden og den nutidige slægt (”det man kalder Fremskridtet er en syg Snegl”
                [Brandes 1890a:536]). Men også inden for de enkelte dele af
                    <em>Hovedstrømninger</em> genfindes spændingen i større eller mindre omfang.
                Selv i den oprindelige indledning til <em>Emigrantlitteraturen</em>, det vel nok
                mest agitatoriske og programmatiske tekststykke i værket overhovedet, er det
                langtfra alting, der går rent op i strømninger og idéer. Allerede her kan man uden
                større vanskeligheder finde træk, der foregriber eller i hvert fald antyder det
                senere forfatterskabs ”hero-worship” (Brandes 1908:151), som når Brandes fx – med en
                formulering, der kunne være inspireret af John Stuart Mills afhandling om frihed (se
                fx Mill 2003:76-77, 128-138) – påpeger konflikten mellem ”Personlighederne” og den
                offentlige menings tyranni.</p>
        </div>
        <div>
            <h2>b. ’Den store personlighed’. Goethe som målestok</h2>
            <p><em>Det unge Tyskland</em> indeholder mange af de samme spændinger og ambivalenser
                som de øvrige bind, men måden de forvaltes på, adskiller sig i nogen grad fra resten
                af værket. Det skyldes først og fremmest stoffets karakter, der som antydet ikke
                henstår i samme forklarelsens skær som i 1870’ernes begyndelse og vel heller ikke er
                lige så foreneligt med Brandes’ senere litteratursyn. Hvad der forekom ham at være
                en oplagt afslutning på værket, så længe han stadig tænkte det abstrakt
                historiefilosofisk, var det i mindre grad, da den hegelianske verdensånd var blevet
                afløst af en oplevelsesæstetisk biografisme, der forstod kunst som ”Udtryk for en
                Sindsbevægelse”, der ”har til Øjemed at fremkalde Sindsbevægelser” (Brandes
                1890a:50). Som politisk betinget bevægelse i den ”store Hovedrytme med Ebbe og Flod”
                fremstod Det unge Tyskland måske nok som en uomgængelig strømning (Brandes
                1890a:571); udparcelleret til individuelle kunstnerbiografier var gruppen derimod
                for ubetydelig og litterært set uinteressant til at kunne udgøre grundlaget for det
                sidste bind i <em>Hovedstrømninger</em> – og nok så vigtigt: for kunstnerisk
                ubetydelig til at holde forfatterens interesse fanget.</p>
            <p>Brandes forsøgte som nævnt at løse problemet ved at give Heine ekstra meget plads,
                udvide den behandlede periode og indlemme en række personer, hvis tilknytning til
                Det unge Tyskland måske ikke altid forekommer tvingende. Blandt disse skikkelser er
                den vigtigste uden tvivl Goethe, hvis plads i tysk litteraturhistorie i første
                halvdel af 1800-tallet ganske vist er uomtvistelig, men som ender med at spille en
                så fremtrædende rolle i bind seks, at man udmærket forstår den overfor citerede
                læsers undren: Hvordan i alverden kan Brandes tildele Goethe – en gehejmeråd, der
                ikke alene befandt sig på den forkerte side af barrikaderne i ”Menneskehedens
                Befrielseskamp”, men heller ikke var synderligt interesseret i politik – en så
                ærefuld plads i en fremstilling om de bevægelser og strømninger, som mundede ud i
                48-revolutionen? Svaret herpå er selvfølgelig allerede givet med Brandes’
                interesseforskydning fra strømninger til store individer, og meget større end
                universalånden Goethe bliver sidstnævnte som bekendt ikke.</p>
            <p>Det mest bemærkelsesværdige ved Goethes rolle i det sjette bind af
                    <em>Hovedstrømninger</em> er imidlertid ikke, at han så at sige trækkes ind på
                scenen, hver gang Brandes kan se sit snit til det. For udover at indgå i det store
                materiale, der behandles i <em>Det unge Tyskland</em>, fungerer han endvidere som en
                slags målestok for Brandes’ vurdering af de øvrige forfattere og deres respektive
                placering i bindet – ja, i passager synes han næsten at være fremstillingens
                hovedformål. Det kommer måske tydeligst til udtryk i det lange kapitel om de tre
                store kvindeskikkelser Rahel Varnhagen, Bettina von Arnim og Charlotte Stieglitz,
                der vurderes efter deres syn på Goethe – om førstnævnte hedder det således, at hun
                har ”sin afgjørende litterære Betydning […] derved, at det var hende, der først i
                Berlin fornam og udtalte, hvad Goethe var værd” (Brandes 1890a:396) – og hvis plads
                i fremstillingen retfærdiggøres med henvisning til hans betydning: ”Ved at studere
                Tidens mest ejendommelige Kvindeskikkelser, opdager man, at det, der fra 1810-1835
                dybest inde var skeet, det, som var Tidens underjordiske, underfundige Hemmelighed,
                det var, at Goethes Verdensanskuelse Punkt for Punkt havde fortrængt den kirkelige
                og bemægtiget sig alle store Instinkter og virkelige Begavelser i Tiden.” (Brandes
                1890a:384) De tre kvinder har kort sagt fået en plads i fremstillingen, fordi de
                udmærker sig ved at være særlig fintmærkende seismografer til at lodde dybden og
                omfanget af goetheanismens udbredelse med. Her er det næsten, som om Goethe bliver
                hovedanliggendet, og at alt, hvad der kan bidrage til en nærmere belysning af denne
                universalånds placering i tysk åndsliv, på forhånd er retfærdiggjort.</p>
            <p>Mindre vidtløftig er brugen af Goethe derimod i den diskussion af forholdet mellem
                kunst og politik, der løber som en understrøm gennem <em>Det unge Tyskland</em> og
                er en af de tydeligste indikationer på, hvor langt Brandes har flyttet sig, siden
                han påbegyndte værket. Den første i vidneskranken er Börne, og Brandes trækker
                straks fronten op ved at pege på Börnes uforsonlige holdning til Goethe: ”Intet har
                maaske i den nulevende Slægts Omdømme skadet Börne mere end hans hidsige
                Fordømmelsesdomme over Goethe.” (Brandes 1890a:54) Brandes gør sig store
                anstrengelser for at forstå, hvorfra dette uforsonlige had stammer. En væsentlig
                forklaring finder han i et biografisk forhold: Både Goethe og Börne stammer fra
                Frankfurt, men de kunne lige så godt have været fra to forskellige verdener. Goethe
                blev født ind i en højborgerlig familie, Börne voksede op i byens jødekvarter. Mens
                Goethe kom til verden med den berømte sølvske i munden, var Börne som jøde en paria
                uden borgerrettigheder, indespærret i den uhumske ghetto med dens trange, mørke
                gyder og udsat for spot og spe, hvis han om dagen skulle vove sig udenfor. Brandes
                konkluderer: ”Det er klart, at disse Forhold maatte udøve deres Indflydelse paa et
                modtageligt Barnesind.” (Brandes 1890a:58) Brandes er fornuftigt nok forsigtig med
                at drage alt for vidtgående slutninger af dette forhold, hans pointe er snarere, at
                Börnes politiske anskuelser er intimt forbundet med disse barndomserfaringer, der på
                én gang lagde grunden til hans store retfærdighedssans og gav hans foragt for
                fyrstetjeneren Goethe særlig gode vækstbetingelser. Og selv om Brandes heller ikke
                er enig med ham i, at Goethes virke som minister skulle være udtryk for et politisk
                svigt, er han loyal i sin gengivelse af kritikken og medgiver, at Börne ”her har
                peget paa svage Punkter i Goethes Storhed og paa hans Væsens Grænser” – om end også
                disse roser hurtigt visner, når det straks efter tilføjes, at ”visse af Goethes
                Fortrin kun kunde kjøbes for disse Mangler, og at han allerede for ikke af sit Genis
                Mangesidighed at splintres havde maattet paalægge sig en streng Begrænsning”
                (Brandes 1890a:105).</p>
            <p>Hvor stor forståelse og indlevelse Brandes end lægger for dagen i sin gennemgang af
                Börne, er man dog ikke på noget tidspunkt i tvivl om udfaldet af denne første
                mandjævning. Over for verdenshavet Goethe er og bliver Börne et glas vand, og selv
                hvor han står stærkest, er han på én gang for kompromisløs, næsten manikæisk i sit
                syn på ret og vrang, og for opbrusende og naiv. Sigende er i så henseende hans
                politiske analyser fra tiden omkring den franske Julirevolution i 1830, der ifølge
                Brandes fremstår himmelråbende naive, og som ved ”Modsigelsen mellem det, som spaas,
                og det, som sker, [bliver] saa iøjnefaldende, at Virkningen er komisk” (Brandes
                1890a:129). Börnes breve fra Paris vidner om forfatterens ærlighed, lidenskab – og
                især om hans politiske fantasteri. Men problemet er først og fremmest af æstetisk
                art. Positivt formuleret: ”Det kan ikke undre, at Den, i hvis aandelige Organisme
                Retssansen havde udviklet sig til en saadan Skarphed og Finhed, at den formelig
                vikarierede for den egentlige æsthetiske Sans, maatte savne Organet for Goethe, hvis
                Retfærdighedstrang var forholdsvis uudviklet.” (Brandes 1890a:75) Negativt
                formuleret: ”Kunstsans i Ordets strenge Forstand besad Börne ikke […], selve det
                Dannelsesomraade, som betegnes af Kunsten som Kunst, var tillukket for ham.”
                (Brandes 1890a:91-92) Det kan man selvfølgelig godt kalde en form for afklaring af
                forholdet mellem kunst og politik: I Börnes øjne er kunstsansen uinteressant eller
                endda en (moralsk) hindring for det sande politiske engagement; litteratur og
                politik tilhører to forskellige sfærer <em>and never the twain shall meet</em>. Men
                særlig tilfredsstillende er denne løsning jo ikke – i særdeleshed ikke for Brandes,
                der for længst er vokset ud af den slags stereotype modstillinger. Så er der
                heldigvis mere kød på Heine, der er næste mand i skranken, og her kommer Goethe for
                alvor til sin ret.</p>
        </div>
        <div>
            <h2>c. Aristokratisk radikalisme. Heine-billedet i <em>Det unge Tyskland</em></h2>
            <p>Heines særstilling i <em>Det unge Tyskland</em> kan som allerede nævnt både forklares
                biografisk og litteraturhistorisk. Når Brandes gør ham til kronvidnet i sin
                diskussion af forholdet mellem litteratur og politik, skyldes det dog først og
                fremmest et andet forhold. Som de fleste andre digtere i sin generation havde Heine
                et anstrengt forhold til Goethe, hvis person og værk fyldte så meget, at det kunne
                være svært for de yngre at komme til fadet. Nogle reagerede med en næsten instinktiv
                afstandtagen – som Börne, der ikke lagde skjul på, at den politiske kritik af
                fyrstetjeneren havde dybere rødder: ”Så længe jeg har kunnet føle, har jeg hadet
                Goethe, så længe jeg har kunnet tænke, ved jeg hvorfor” (Börne 1964b:71) [Seit ich
                fühle, habe ich Goethe gehaßt, seit ich denke, weiß ich warum]. Heines Goethe-kritik
                er mere ambivalent, men også langt mere principiel. Til forskel fra Börne m.fl. har
                Heine meget godt at sige om Goethe, både som digter og som kritiker af den tyske
                senromantiks reaktionære, katoliserende tendenser (Häntzschel 2001:63-67). Goethes
                dyder peger dog samtidig på problemerne. Goethe smed rigtignok brødrene Schlegel ud
                af templet, og det skal han have tak for, men han etablerede dermed også sit eget
                eneherredømme i tysk litteratur, hævder Heine, og det er et problem. Tilsvarende
                forholder det sig med hans udødelige mesterværker, der ”pryder vores fædreland, som
                smukke statuer pryder en have, men det er statuer. Man kan forelske sig i dem, men
                de er ufrugtbare” (<em>Die Romantische Schule</em>, 1836; Heine 1979, 8:155) [Sie
                zieren unser theures Vaterland, wie schöne Statuen einen Garten zieren, aber es sind
                Statuen. Man kann sich darin verlieben, aber sie sind unfruchtbar]. Endelig er der
                det, Heine opfatter som Goethes desinteresse for politik, der muligvis nok i nogen
                grad kan retfærdiggøres med den tid, han levede i, men som nu er utidssvarende og
                moralsk uansvarlig. Litteraturen skal – på det punkt er Heine enig med Börne –
                tilstræbe en politisk virkning, og digteren bør være sig sit sociale ansvar
                bevidst.</p>
            <p>Når Heine bliver prøvestenen for Brandes i diskussionen om litteraturens forhold til
                politikken, er forklaringen altså ikke blot, at han er den eneste af tidens digtere,
                der i kunstnerisk henseende kan måle sig med Goethe, men også, at han med sin
                ambivalens befinder sig tættere på Brandes’ egen position i dette spørgsmål end de
                øvrige ungtyske forfattere. Og nok så vigtigt: Heines ambivalens er ingenlunde
                begrænset til Goethe, den er så at sige konstitutionel. For Brandes viser det sig
                særlig tydeligt i Heines politiske anskuelser, der ved første øjekast må forekomme
                uigennemtænkte eller principløse. På den ene side findes der hos ham ”Udbrud af den
                yderste Radikalisme”, der udspringer af ”den mest skjærende revolutionære Stemning
                som Grundakkord” (Brandes 1890a:160), på den anden side forsikrer Heine igen og igen
                om, at han ikke er jakobiner, ja, at han ikke engang ser sig selv som republikaner.
                Hvordan skal man forklare denne besynderlige dobbelthed? Hidtil har man, skriver
                Brandes, enten slet ikke forklaret den eller også set det som et bevis på hans
                karakterløshed. Men Heine var alt andet end karakterløs, hævder Brandes, han var
                tværtimod ”fra først til sidst en sine Principer tro Sjæl” (smst.). I Brandes’ øjne
                er forklaringen den, at Heine på én gang var ”en stor Frihedsdyrker og en udpræget
                Aristokrat”, på én gang flammende modstander af enhver form for frihedsknægtelse og
                en stor beundrer af ”menneskelig Storhed”. Med andre ord: ”Der var i Heinrich Heines
                Sjæl ikke en konservativ Blodsdraabe. Hans Blod var revolutionært. Men der var i
                hans Sjæl ikke heller en demokratisk Blodsdraabe. Hans Blod var aristokratisk, han
                vilde se Geniet anerkjendt som Fører og Hersker.” (Brandes 1890a:163)</p>
            <p>Sådan ville Brandes næppe have formuleret sig i 1870’erne, og da slet ikke med lige
                så stor sympati. Iøjnefaldende er ikke mindst den gentagne brug af ordet
                ”aristokrat”, som en tilsyneladende positiv betegnelse for en bestemt åndelig
                disposition, og dets sammenstilling med begreberne ”radikalisme” og ”revolutionær”.
                Endnu tydeligere bliver tendensen på de følgende sider, hvor Brandes’ karakteristik
                af Heines position truer med at løsrive sig fra sin genstand og blive et afsæt for
                en mere generel kulturkritik. Heine tror ikke på, at ”Gjennemsnitsdannelsens
                Filister-Idealer” kan føre til frihed, hedder det bl.a. her, og han afskyr derfor al
                middelmådighed, ”ogsaa den liberale, ogsaa den republikanske, som den store
                Personligheds og den store Friheds Fjende.” (Brandes 1890a:163-164) For Heine
                frygtede mere end noget andet ”et Liv uden Skjønhed” og især ”et Liv uden Storhed,
                med Lighed i Middelmaadighed til Religion, med Hadet til Geniet, til de søgende
                Aander og til dem, der aabent forkaste nazarensk Askese, til eneste virkelig Moral.
                Hvad han i lige Grad afskyede var Samfundet, som han kjendte det, regjeret af et
                Kleresi uden Aand og et Aristokrati uden Finhed, og saa et Samfund, som han forudsaa
                det, bestaaende af emanciperede Slavesjæle, der kun havde ophørt med det Kryberi,
                som var deres Instinkt, for at give den Misundelse Tøjlen, som var Kjærnen i al
                deres Sædelighed.” (Brandes 1890a:165)</p>
            <p>Nu er det som sagt muligt allerede i <em>Emigrantlitteraturen</em> at finde
                tendenser, der peger i samme retning – med den Mill-inspirerede bemærkning om
                spændingen mellem den store personlighed og den offentlige menings tyranni som ét
                eksempel. Hvad der dog tydeligt adskiller formuleringer som de netop citerede fra de
                relevante steder i første bind, er, at det emancipatoriske oplysningsprogram anno
                1871 er gledet helt i baggrunden til fordel for den åbenlyse fascination af den
                store personlighed. Hvor friheden i <em>Emigrantlitteraturen</em> først og fremmest
                blev knyttet til de liberale idéer og borgerrettigheder, tales der nu mere dunkelt
                om ”den store frihed”, der ligefrem trues af den lavererangende liberale frihed.
                Taget som en mere generel bestemmelse af forholdet mellem politik og ”ånd” synes
                Brandes åbenlyst at foretrække sidstnævnte på bekostning af førstnævnte, for så vidt
                som det lader sig gøre at udmåle det i graden af frihed for den enkelte: Den
                egentlige, sande frihed er den aristokratiske frihed, der nødvendigvis må være
                forbeholdt de få. I løbet af civilisationsprocessen er det imidlertid lykkedes for
                gennemsnitsmennesket at hæve sig op over sit naturlige instinkt (”Kryberiet”) og med
                naget og misundelsen til de store personligheder som drivkraft at gennemtvinge en
                politisk-liberal frihedsforståelse, der anser den store frihed for illegitim og
                propagerer, at alle mennesker er lige.</p>
            <p>Endelig bærer passager som disse helt ned på ordniveau præg af, at arbejdet med Heine
                fandt sted, samtidig med at Brandes læste Nietzsche og indledte sin brevveksling med
                ham (Brandes 1966:439-479). Hvad der i særlig grad optog Brandes ved Nietzsche, var
                netop dennes idé om, at flertallets velfærd – utilitarismens credo om ”mest mulig
                lykke til flest mulige mennesker” – ikke kunne være historiens formål, som tværtimod
                kun kunne bestå i at frembringe ”enkelte store Mennesker” (Brandes 1889:574). Om
                ikke andet bekræftede sådanne forestillinger Brandes i overvejelser, han selv havde
                gjort sig om dette spørgsmål, og så gav de ham – som ikke mindst de indledende
                Heine-kapitler i <em>Det unge Tyskland</em> vidner om – en begrebslighed og en
                spekulativ historiefilosofisk ramme, der gik langt ud over den velkendte
                hegelianske. ”Slavemoralen”, ressentimentet som drivkraft i historien, cæsarismen,
                den fornemme herskerkaste, ”dannelsesfilisteren” og det sidste menneske – alt det og
                mere til fandt Brandes hos Nietzsche, og det blev brugt bl.a. i karakteristikken af
                Heine, der med den virkningsfulde sammenstilling af radikalisme og aristokrati får
                lov til at foregribe Nietzsches aristokratiske radikalisme.</p>
            <p>Dermed er ikke sagt, at der slet ikke er belæg for Brandes’ Heine-læsning, endsige at
                det alene er Nietzsches eller for den sags skyld Brandes’ egne synspunkter, der
                refereres i disse afsnit om Heines syn på politik. Men kaster man et blik på nogle
                af de steder hos Heine, som formentlig ligger til grund for Brandes’ parafraser,
                bliver det ikke desto mindre klart, at Heines ubetvivlelige splittelse mellem ”ånd”
                og politik havde en lidt anden karakter, end den får i Brandes’ fremstilling. Det
                kan bl.a. anskueliggøres ved forordet til den franske udgave af <em>Lutetia</em> fra
                1855, en samling artikler og reportager, Heine skrev til <em>Augsburger Allgemeine
                    Zeitung</em> i årene 1840-43. Her forklarer han bl.a., at når han i disse
                artikler ”i en tone af den største angst og bekymring” spåede socialisterne eller –
                ”for at kalde skrækken ved dets rette navn” (Heine 1988, 13:166) [pour nommer le
                monstre par son vrai nom, les communistes] – kommunisterne en gylden fremtid, så var
                det på ingen måde spil for galleriet. Et længere citat er påkrævet for at forstå
                Heines argumentation: ”Jeg tænker virkelig kun med gru og skræk på den tid, hvor
                disse dunkle ikonoklaster vil komme til magten: med deres rå næver knuser de så alle
                marmorbilleder i min elskede kunstverden, de ødelægger alle de fantastiske
                snurrepiberier, som digteren holdt så meget af; de fælder mine laurbærskove og laver
                dem om til kartoffelmarker […]; roserne, de uvirksomme nattergalepar, går det ikke
                bedre; nattergalene, de unyttige sangere, jages bort, og ak! min <em>Buch der
                    Lieder</em> vil købmanden bruge til kræmmerhuse til at fylde med kaffe eller
                snustobak til fremtidens gamle koner. – Ak! alt det forudser jeg, og jeg gribes af
                en usigelig bedrøvelse ved tanken om den undergang, som kommunismen truer mine digte
                og hele den gamle verdensorden med – Og alligevel, jeg indrømmer det frimodigt,
                udøver denne tanke […] en trolddomskraft på mit sind, som jeg ikke kan værge mig
                imod […] – en skrækkelig syllogisme forhekser mig, og jeg kan ikke modsige
                præmissen: ’at alle mennesker har en ret til at spise’, således må jeg også føje mig
                for alle følgerne […], og til sidst gribes jeg af et fortvivlet storsind og
                udbryder: […] velsignet være den urtekræmmer, der engang laver kræmmerhuse ud af
                mine digte og fylder dem med kaffe og snustobak til de stakkels gamle morliller, der
                i den uretfærdige verden af i dag måske må undvære sådan vederkvægelse – <em>fiat
                    justitia, pereat mundus</em>! [lad retfærdigheden ske fyldest, om så verden skal
                gå under]” (Heine 1988:167) [En effet, ce n'est qu'avec horreur et effroi que je
                pense à l'époque où ces sombres iconoclastes parviendront à la domination: de leurs
                mains calleuses ils briseront sans merci toutes les statues de marbre si chères á
                mon coeur; ils fracasseront toutes ces babioles et fanfreluches fantastiques de
                l'art, qu'aimait tant le poëte; ils détruiront mes bois de lauriers et y planteront
                des pommes de terre; [...] les roses, ces oisives fiancées des rossignols, auront le
                même sort; les rossignols, ces chanteurs inutiles, seront chassés, et hélas! mon
                    <em>Livre des Chants</em> servira à l'épicier pour en faire des cornets où il
                versera du café ou du tabac à priser pour les vieilles femmes de l'avenir. Hélas! je
                prévois tout cela, et je suis saisi d'une indicible tristesse en pensant à la ruine
                dont menace mes vers, qui périront avec tout l'ancien. Et pourtant, je l'avoue avec
                franchise, ce même communisme, exerce sur mon âme un charme dont je ne puis me
                défendre; [...] Un terrible syllogisme me tient ensorcelé, et si je ne puis réfuter
                cette prémisse: "que les hommes ont tous le droit de manger", je suis forcé de me
                soumettre aussi à toutes ses conséquences [...] et à la fin un désespoir généreux
                s'empare de mon coeur et je m'écrie: [...] Et béni soit l'épicier qui un jour
                confectionnera avec mes poésies des cornets où il versera du café et du tabac pour
                les pauvres bonnes vieilles qui, dans notre monde actuel de l'injustice, ont
                peut-être dû se passer d'un pareil agrément – <em>fiat justitia, pereat
                mundus</em>!"]</p>
            <p>Som altid hos Heine kan man let miste balancen i ironiens fine snubletråde, men
                synspunktet er uden tvivl alvorligt ment. Stillet over for valget mellem kunst for
                de få privilegerede og velfærd for de mange skal man være usandsynlig hårdhjertet
                for ikke at føle sig den mindste smule moralsk anfægtet ved at vælge det første. Den
                splittelse, Heine her giver udtryk for, lader sig derfor nok i sit indhold
                sammenligne med den modsætning, Brandes opstiller mellem den politisk-liberale og
                den aristokratiske frihedsidé, men vægtningen af dem er jo en ganske anden. For
                Heine er der tale om et problem, der så at sige forskyder den klassiske teodicé fra
                teologien til kunsten: Hvordan kan kunsten retfærdiggøres i en verden, hvor sult og
                nød er vilkåret for de fleste mennesker? Heines svar er, at det kan den netop ikke,
                hvis man anlægger en moralsk målestok. For Nietzsche lyder svaret på samme spørgsmål
                som bekendt: ”kun som æstetisk fænomen er tilværelsen og verden evigt retfærdiggjort
                (Nietzsche 1972:148) [dass nur als ein aesthetisches Phänomen das Dasein und die
                Welt gerechtfertigt erscheint]. Hvor Heine lader sig anfægte af ”sultens slavehær”,
                ser Nietzsche den således som et muligvis tragisk, om end også uundgåeligt
                grundvilkår ved tilværelsen, som alene kunsten formår at give en højere mening.</p>
            <p>Hvilket svar Brandes selv hældede mest til på dette tidspunkt, forekommer klart. I
                Brandes’ fremstilling er der ikke mange spor af Heines anfægtelse; det sociale
                spørgsmål er mere eller mindre skrevet ud af forfatterskabet og erstattet med en
                nietzscheansk kunstfilosofi, der foragter den lave ressentimentstyrede slavemoral
                for at stå i vejen for den store kunst og dens udøvere. Interessant nok nåede Harald
                Høffding frem til en lignende konklusion, da han i 1889 gjorde indsigelse mod
                Brandes’ efter hans mening lovlig sympatiserende fremstilling af Nietzsche i
                    <em>Aristokratisk Radikalisme</em> og i sin kritik fremhævede, at det hos
                Brandes var en ”rent æstetisk Tendens”, der førte til ”Overvurderingen af de store
                Mennesker” (Høffding 1889:858), og at det netop skete på bekostning af det
                demokratiske velfærdsprincip, der ”forbyder at glemme de manges Lidelser over de
                faas Nydelser” (Høffding 1889:864).</p>
            <p>Går man de centrale stykker i <em>Det unge Tyskland</em> om Börne og Heine efter i
                sømmene, er tendensen altså en tydelig opvurdering af den upolitiske ”ånd” og de
                store personligheder på bekostning af det politiske engagement, der ellers må siges
                at være det karakteristiske ved Det unge Tyskland. Når Börne af Brandes vejes og
                findes for let, er målestokken netop ”kunstsansen”, som Börne ikke havde større
                respekt for, end han havde for Goethe som autoritet. Heine slipper ganske vist
                nådigere fra at blive målt ”imod den største Stil i Datiden”, selv om heller ikke
                han i alle henseender holder til sammenligningen med Goethe: ”Vi se ham ved
                Sammenligningen hyppigt ligge under, ikke altfor sjældent hævde sig paa en næsten
                sideordnet Plads. Det er Ære nok for ham, at det er muligt og en Gang imellem
                nødvendigt at sammenligne ham med Goethe.” (Brandes 1890a:237) Også for Heines
                vedkommende er det imidlertid påfaldende, hvor lidt det politiske engagement vejer i
                Brandes’ vurdering af forfatterskabet. Af og til har man næsten fornemmelsen af, at
                han er mere optaget af at forsvare en antidemokratisk og åndsaristokratisk version
                af Heine end at præsentere ham som en del af Det unge Tyskland.</p>
            <p>Men hvad der gør ham blind på det ene øje, får ham til at se skarpt med det andet.
                Hvor man i samtiden havde svært ved at få øje på andet hos Heine end
                Preussen-kritikken og den ironisk-frivole poesi, demonstrerer Brandes et klart blik
                for andre sider af forfatterskabet, som ikke sjældent peger på litteraturhistoriske
                forbindelser, der hidtil er blevet negligeret. Det kommer måske bedst til udtryk i
                den brillante ekskurs om Napoleon-billedet i tysk litteratur, hvor Brandes netop på
                grund af sit stærke fokus på ”den store Personlighed overhovedet” er i stand til at
                vise, at Heines beundring for Napoleon var langtfra at være den ”isolere[de]
                Kjendsgerning i Aarhundredets tyske Litteratur”, man i samtiden havde gjort det til,
                men tværtimod står i en lang tradition, der spænder fra den weimarklassiske
                forfatter Christoph Martin Wieland over Goethe, Schiller og Hegel til danskeren Jens
                Baggesen.</p>
            <p>Kapitler som dette, der på én gang bryder med de vante forestillinger og klichéer om
                Heine og placerer ham i en i samtiden uvant litteraturhistorisk kontekst,
                demonstrerer, hvad den fordomsfri komparatist kunne, når han var bedst.</p>
        </div>
        <div class="chapter">
            <h1>4. Modtagelse og senere reception</h1>
            <div>
                <h2>a. Den danske og nordiske modtagelse</h2>
                <p>”Den danske Udgave faldt til Jorden som en Klat. Der var Aaret ud neppe et Blad,
                    som nævnte den.” (Brandes 1908:285) Skuffelsen er stadig til at tage at føle på,
                    da Brandes i sine erindringer skriver om den beskedne omtale af <em>Det unge
                        Tyskland</em>. De fåtallige anmeldelser var også faldet andre end
                    forfatteren for brystet. Da Brandes’ tro væbner Sophus Schandorph i juni 1891
                    omtalte bindet i tidsskriftet <em>Tilskueren</em>, indledte han således med at
                    beklage dagbladenes negligering af Brandes: ”Dr. Brandes’ store Bøger ser man
                    sjælden anmældte. Kunde hans mange Fjender have gjort ham Fortræd, havde de
                    næppe nægtet sig den Glæde, og kunde hans Venner have sagt noget af Betydning i
                    Anledning af hans Hovedværk, vilde de vel ogsaa have gjort det.” (Schandorph
                    1891:420) Når hverken venner eller fjender havde taget bladet fra munden, måtte
                    forklaringen være, lyder Schandorphs ræsonnement, at Brandes var dem for stor en
                    mundfuld. Vennerne tav stille af benovelse og ærefrygt, fjenderne, fordi de ikke
                    kunne finde noget at kritisere. Brandes ”rager saa højt op over alle her i
                    Landet”, at kun de ”Skrog”, der lumpent gav sig af med fejlfinding eller småligt
                    hængte sig i, ”at Dr. Brandes ikke i behørig Grad har brugt Citationstegn”
                    (smst.), vovede at skrive om hans hovedværk.</p>
                <p>Schandorphs forklaring må naturligvis tages med et gran salt. Her taler ”en varm
                    Beundrer og en gammel, tro Ven af Forfatteren” (smst.), hvilket til overflod
                    bekræftes af de følgende 25 siders ukritiske, beundrende referat af <em>Det unge
                        Tyskland</em>. Til gengæld illustrerer den meget klart, hvor polariseret
                    Brandes-receptionen var, og hvorfor kritikere af borgerlig observans i nogle
                    tilfælde hellere ville afstå fra at mene noget om Brandes overhovedet end at
                    anmelde hans bøger positivt eller bare nuanceret. Det krævede trods alt et vist
                    mod at bryde med konsensus i den ideologiske stillingskrig mellem Brandes’
                    tilhængere og modstandere. Et prominent eksempel på en, der ikke ejede dette
                    mod, var Fr. Winkel Horn, anmelder ved <em>Berlingske Tidende</em>, der på
                    foranledning af Schandorph skrev til Brandes, at han beundrede hans storhed og
                    beklagede, at omstændighederne forhindrede ham i at give udtryk for det
                    offentligt (Knudsen 1994:388). Det er utvivlsomt også forklaringen på, at en del
                    af den samtidige kritik fremstår så polariseret og stereotyp. Enten var man på
                    Brandes’ hold og fulgte ham i tykt og tyndt som vennerne Schandorph eller Oscar
                    Levertin, der begge deler så godt som alle Brandes’ politiske synspunkter og
                    æstetiske idiosynkrasier, eller også afviste man af politiske, religiøse eller
                    andre grunde værket over en kam. Det sidste er eksempelvis tilfældet i <em>Post-
                        och Inrikes Tidningars</em> anmeldelse af <em>Det unge Tyskland</em>, der
                    blot synes at bekræfte den stærkt modvillige anmelder i, at Brandes agiterer for
                    et helt igennem negativt ”ødelæggelsesarbejde, som er rettet mod familie,
                    religion og dermed mod hele statens ordnede liv [ordnadt statslif]”. I begge
                    lejre prædikedes der for de i forvejen troende.</p>
                <p>Mere interessante er de anmeldelser, der i det mindste forsøger at tage den
                    kritiske gerning alvorligt. Det gælder til dels anmeldelsen i Morgenbladet, hvis
                    usignerede forfatter tappert forsøger at finde balancen mellem kritik og ros, og
                    som den vistnok eneste blandt de hjemlige anmeldere er opmærksom på, at
                    Nietzsche kunne spille en rolle for den ”i mange henseender højst interessante
                    Karakteristik af Heine”: ”Det er, som om Brandes her gjorde Prøve paa de
                    Nietzsche’ske Overmenneske-Theoriers Korrekthed.” En tand mere kritisk er
                    akronymet H-n L i sin anmeldelse i <em>Aftonbladet</em>. Her indledes der med en
                    skarpsindig, men ikke uvillig karakteristik af Brandes, der hævdes at være lige
                    så alsidig i sin fremlæggelse af stoffet, som han er ensidig i sin vurdering og
                    bedømmelse af det. Derpå følger så en hård kritik af Brandes’ behandling af især
                    Heine og Börne, hvorimod andre (og mere perifere) dele af bindet fremhæves som
                    vellykkede. Det har utvivlsomt gjort ondt at læse. Endelig er der de omtaler,
                    der først og fremmest benytter udgivelsen som anledning til at kaste et blik
                    tilbage på hele værket og indordne det sidste bind i den samlede komposition.
                    Det gælder bl.a. for Johannes Jørgensens omtale på forsiden af <em>Kjøbenhavns
                        Børs-Tidende</em>, der lader en lang kronologisk gennemgang af de første fem
                    bind gå forud for omtalen af <em>Det unge Tyskland</em>. Tonen er påfaldende
                    respektfuld, men ikke egentlig vurderende. Iøjnefaldende er desuden, at værkets
                    politisk-ideologiske tendens ikke så meget som nævnes, og at det ud fra
                    referatet faktisk ikke er til at afgøre, om det er Brandes eller Jørgensen selv,
                    der bjergtages af ”[d]en tyske Romantiks underfulde Æventyrnat”.</p>
                <p>Var der ikke meget at styrke sig på i dagbladenes anmeldelser, kunne Brandes til
                    gengæld finde trøst i de private breve. Fra Paris skrev Jonas Lie allerede i
                    december 1890: ”Deres sidste prægtige Værk ’Det unge Tydskland’ har jeg havt min
                    Vederkvægelse af nu i over en Maaned, – den har været min eneste Lektyre, medens
                    jeg, færdig med <em>min</em> Bog, træt, har kjæmpet min fortvilede Strid med at
                    feje af alskens lovede Bidrag.” (Brandes 1939:448) Lie husker at fremhæve Heine
                    og Börne og takker forfatteren for ”denne ypperlige Slutsten paa et stort,
                    herlig gjennemført Aandsværk.” Ikke mindre begejstret var reaktionen fra
                    Alexander Kielland i Norge, der beklager først at have læst bogen nu (august
                    1891), men så til gengæld kan sætte trumf på: ”Det er med Sorg, man lukker en
                    saadan Bog, at den ikke var længer, – at man ikke altid har foran sig et saadant
                    Værk. Jeg synes ikke, du nogensinde har skrevet noget bedre […]” (Brandes
                    1939:365). Også han fremhæver skildringen af Heine: ”Hvad du skriver i din Bog
                    om Heine var Manna for min Sjæl. […] du fik udsagt det om Heine, som skulde
                    siges af den, der ret har forstaaet og værdsat ham.” (Brandes 1939:366) Som
                    Brandes’ svar til Kielland røber, faldt de ord på et tørt sted: ”Hav ret megen
                    Tak for dine opmuntrende Ord om min gamle Bog, den har just ikke ellers kunnet
                    glæde sig ved nogen god Modtagelse og hævede sig vel til et Salg af en 500
                    Exemplarer, hvad jo ej er svimlende.” (Brandes 1939:367)</p>
            </div>
            <div>
                <h2>b. Modtagelsen i Tyskland</h2>
                <p>Mens de fleste hjemlige kritikere ofte direkte medgav ikke at kende meget til Det
                    unge Tyskland, koncentrerede sig om de dele af bindet, de vidste noget om i
                    forvejen (Heine, Goethe), og i øvrigt måtte forlade sig på Brandes’ gennemgang
                    af stoffet, udmærker den tyske kritik sig ikke overraskende ved en større viden
                    om både perioden og den gængse litteraturhistoriske behandling af den. I de
                    længere anmeldelser af bindet henvises der ofte til andre fremstillinger,
                    ligesom der tages stilling til vægtningen af stoffet og forfatterens greb om
                    det. Særstandpunkter og idiosynkrasier er ganske vist heller ikke noget særsyn i
                    den tyske kritik, men de drejer sig sjældent om Brandes’ person eller
                    politisk-ideologiske spørgsmål. Hvad der derimod spiller en betydelig rolle, er
                    Brandes’ forhold til samtidens positivistiske litteraturhistorieskrivning. Flere
                    anmeldere omtaler det påfaldende i, at Brandes synes at have en langt bredere
                    appel end den samtidige tyske litteraturhistorieskrivning, og de fleste
                    forklarer det med, at han er litteraturkritiker og æstetiker snarere end
                    litteraturhistoriker og filolog. Nogle kritikere anser det for et problem og
                    kritiserer den løsere form og ”salonstil” (S. Lublinski), de manglende
                    henvisninger og den lemfældige citatpraksis, som i enkelte tilfælde ledsages af
                    mere og mindre velbegrundede anklager om plagiat (A. Gerhard). Andre ser det
                    derimod netop som Brandes’ store fortjeneste, at han skriver, så ikke kun
                    fagfolk kan forstå det: ”Det virker som et forfriskende bad, når man kommer fra
                    den officielle litteraturhistories sumpe” [Sie wirkt wie ein erfrischendes Bad,
                    wenn man aus den Sümpfen der offiziellen Literarhistorie herkommt], skriver
                    Franz Mehring i <em>Die neue Zeit</em>, mens Moritz Necker i <em>Neue Freie
                        Presse</em> hævder, at Brandes er ”den eneste litteraturkritiker, der nyder
                    en vis autoritet og popularitet hos det større dannede publikum i Tyskland” [der
                    einzige literarische Kritiker ist, der sich bei dem größeren Publicum der
                    Gebildeten Deutschlands einer gewissen Autorität und Beliebtheit erfreut].</p>
                <p>Bag vurderinger som disse anes interessant nok konturerne af en værdikamp, som
                    fra begyndelsen af 1890’erne og helt frem til mellemkrigsårene prægede de
                    intellektuelle miljøer i Tyskland. Brændstoffet i striden var livsfilosofiens
                    udfordring af den etablerede videnskabskultur, der i kølvandet på Nietzsches
                    historismekritik hævdedes at være uproduktiv og gold, fortabe sig i ligegyldige
                    detailspørgsmål og imod hensigten føre til værdiopløsning frem for at skabe
                    sunde mennesker og bidrage til en ægte dannelse. Den diskussion var Brandes
                    naturligvis bekendt med fra både Nietzsche og hans vulgære eftersnakker Julius
                    Langbehn, hvis umådelig indflydelsesrige bog <em>Rembrandt als Erzieher</em>
                    (1890), udgivet anonymt ”af en tysker”, Brandes havde anmeldt i første årgang af
                        <em>Freie Bühne</em> (Brandes 1890b) – tilmed forbløffende positivt i
                    betragtning af dens nationalchauvinistiske tendens og antividenskabelige
                    radikalitet: ”Professoren er den tyske nationalsygdom” (Langbehn 1890:94) [Der
                    Professor ist die deutsche Nationalkrankheit]. Men nogen andel i livsfilosofiens
                    institutions- og videnskabskritik havde han selvsagt ikke. Som i den hjemlige
                    modtagelse fungerede han snarere som katalysator i en allerede igangværende
                    livsanskuelsesdebat, om end indholdet var et noget andet end her og heller ikke
                    i så høj grad blev knyttet til hans person.</p>
                <p>Trods disse forskelle på den hjemlige og den tyske modtagelse af <em>Det unge
                        Tyskland</em> samlede interessen sig imidlertid også her fortrinsvis om
                    Börne og Heine. For Ludwig Geiger, der anmeldte det sidste bind af
                        <em>Hovedstrømninger</em> over flere sider i ugeskriftet <em>Die
                    Nation</em>, er især skildringen af Heine vellykket. Med stor virtuositet lykkes
                    det ifølge anmelderen Brandes at sige nyt om et forfatterskab, man troede
                    udtømmende beskrevet. Resten af bogen er han derimod mindre begejstret for.
                    Noget lader sig ganske vist forklare eller undskylde med stoffets uhomogene,
                    sammensatte karakter, men Brandes har tydeligvis også haft problemer med at
                    gennemlyse og formgive det, mener Geiger. At de øvrige ungtyske digtere
                    (Gutzkow, Laube, Mundt, Wienbarg) afhandles relativt hurtigt, ser han til
                    gengæld ikke noget problem i: ”Disse mænds værker […] er for os fuldstændig
                    passé, og selv en mester som Brandes formår ikke at vække disse farveløse
                    skikkelser til live” (Geiger 1890/1891:633) [Die Werke jener Männer (…) sind für
                    uns völlig abgethan und selbst ein Meister wie Brandes vermag aus diesen Schemen
                    kein Leben zu erwecken]. For Geiger ligger problemet snarere i udeladelserne (fx
                    Grillparzer), og hvad der i øvrigt er medtaget af mere og mindre perifert stof
                    (fx kapitlet om den neutrale litteratur). Når anmeldelsen er så positiv, skyldes
                    det derfor alene kapitlerne om Heine og Börne, der – som Geiger påpeger –
                    optager halvdelen af bogen. På linje med Geiger, men endnu mere overstrømmende
                    er Wilhelm Bölsche, der i sin anmeldelse – bragt i samme årgang af <em>Freie
                        Bühne</em> som Brandes’ ovenfor omtalte anmeldelse af <em>Rembrandt als
                        Erzieher</em> – ligefrem hævder, at ”det er en <em>bog om Heine</em>”
                    (Bölsche 1890:1179) [das ist ein <em>Buch über Heine</em>], og vel af samme
                    grund ikke finder det nødvendigt at komme ind på bogens øvrige dele. Bölsche
                    indleder med nogle generelle betragtninger om Heines stilling i kejserriget,
                    erklærer sig enig i Brandes’ forklaring på samtidens marginalisering af Heine og
                    har kun lovord til overs for hans æresoprejsning, der beskrives som en
                    erindringspolitisk velgerning i en tid, hvor man ikke engang kunne finde ud af
                    at rejse et mindesmærke for digteren i hans fødeby. Nok så interessant fremhæver
                    Bölsche endvidere Brandes’ analyse af Heines aristokratiske radikalisme som
                    særlig vellykket – den ”ægte nøgle” til den politiske Heine – og påpeger, at
                    Nietzsche formentlig har været medbestemmende for denne fortolkning (Bölsche
                    1890:1180).</p>
                <p>Heller ikke i den tyske kritik kunne Brandes dog helt undgå at blive mindet om de
                    hjemlige trakasserier og fjendskaber. Blandt anmelderne af <em>Det unge
                        Tyskland</em> støder man således også på Laura Marholm, Brandes’ tidligere
                    oversætter og fortrolige, der havde giftet sig med Ola Hansson og nu fra
                    kunstnerkolonien i Friedrichshagen ved Berlin tog del i sin mands forsøg på at
                    gøre Brandes rangen stridig som den fremmeste formidler af skandinavisk
                    litteratur i Tyskland (Knudsen 1994:364-377). Marholm indleder sin tekst – mere
                    essay end anmeldelse – med en længere erindringsskitse om barndomsårenes læsning
                    af Gutzkows romaner, der munder ud i en interessant samtidsdiagnose (om
                    ”nervøsitetens tidsalder”), inden hun til sidst omtaler to nye bøger om Det unge
                    Tyskland, hvoraf den ene er Brandes’. Og som forventet har hun ikke meget godt
                    at sige om hverken forfatteren eller den aktuelle bog, der ondskabsfuldt
                    karakteriseres som en bog for danskere og udlændinge uden kendskab til tysk
                    kultur eller litteratur, skrevet af ”demagogen blandt litteraturhistorikerne”
                    (Marholm 1893:205) [der Demagog unter den Literaturhistorikern], der muligvis
                    engang havde et førstehåndskendskab til stoffet, men efter at være flyttet
                    tilbage til Danmark ikke mere har fingeren på pulsen. Derpå falder den nådesløse
                    dom: ”Disse nødtvungne mangler kunne en meget fin og dyb psykologisk divination,
                    som den kendes fra franskmænd som Taine og Bourget, muligvis have afhjulpet, men
                    dertil arbejder Brandes alt for anekdotisk og alt for meget på overfladen”
                    (Marholm 1893:207) [Ueber diese nothgedrungenen Mängel hätte eine sehr feine und
                    tiefe psychologische Divination hinweghelfen können, wie die Franzosen, wie
                    Taine und Bourget sie haben, aber auf diesem Gebiet arbeitet Brandes allzusehr
                    anekdotisch und auf der Oberfläche]. Som for at føje spot til skade følger
                    herefter en særdeles rosende omtale af Johannes Prölß’ <em>Das junge
                        Deutschland</em> fra 1892, der ifølge Marholm udmærker sig ved at være alt
                    det, Brandes’ bog ikke er: ”Det er ikke en bog, der spejler sin forfatter, men
                    en bog, der helt og holdent bestræber sig på at gøre sit indhold begribeligt.
                    […] Det er en meget tysk bog i teknik og fremstilling, og den står derved i
                    stærkest tænkelige kontrast til Brandes’ franske skoling” (Marholm 1893:207) [Es
                    ist kein Buch, das seinen Verfasser spiegelt, sondern ein Buch, das ganz von dem
                    Bestreben ausgeht, seinen Inhalt durchsichtig zu ansehen […] Es ist ein sehr
                    deutsches Buch in Technik und Darstellung, und dadurch steht es im starken
                    Gegensatz zu Brandes’ französicher Schulung]. I parentes bemærket er den
                    laurbærkransede Prölß naturligvis opmærksom på Brandes’ fremstilling, der
                    omtales ganske kort i bogens indledning, men ikke synes at have spillet nogen
                    rolle for hans egen fremstilling.</p>
            </div>
            <div>
                <h2>c. <em>Det unge Tysklands</em> efterliv</h2>
                <p>Ikke meget tyder på, at senere tiders litteraturhistorikere skulle have været
                    mere påvirkede af Brandes’ fremstilling af Det unge Tyskland end Prölß. Det kan
                    der gives flere forklaringer på, men vigtigst er formentlig det allerede omtalte
                    forhold, at litteraturkritikken og den i egen opfattelse strengt videnskabelige
                    litteraturhistorie ikke havde meget med hinanden at gøre i Tyskland på dette
                    tidspunkt, og at Brandes så godt som altid blev henregnet til førstnævnte
                    gruppe. Selv om Brandes og Wilhelm Scherer, professor ved universitetet i Berlin
                    og tidens vel nok mest profilerede positivistiske litteraturhistoriker, satte
                    stor pris på hinanden, delte en lidenskabelig interesse for Goethe og også
                    omgikkes, mens Brandes var bosat i Berlin, stod de således langt fra hinanden i
                    deres respektive virke som repræsentanter for henholdsvis den filologiske,
                    positivistisk orienterede litteraturhistorie og den æstetiske litteraturkritik –
                    om end afstanden utvivlsomt har føltes kortere set med danske end med tyske
                    øjne. På det punkt er Prölß utvivlsomt på linje med Scherer, når han trods
                    venlige ord: ”åndfuldt skrevne karakteranalyser” [geistvoll geschriebene
                    Charakteranalysen] gør kort proces med Brandes’ bog med henvisning til, at den
                    ikke i tilstrækkelig grad er kildebaseret: uden ”nøjagtigt kendskab til kilderne
                    og akterne”) [die genaue Kenntnis der Quellen und Akten] og i øvrigt er
                    underordnet en politisk-ideologisk tendens: ”helhedens samlede formål” (Prölß
                    1892:4-5) [Totalzweck des Ganzen]. Så var Brandes så at sige sat til vægs og
                    ingen videre omtale påkrævet.</p>
                <p>Ikke desto mindre er det også her nødvendigt at skelne mellem bind seks som
                    samlet historiografisk fremstilling af Det unge Tyskland og dens enkelte dele,
                    især kapitlerne om Heine. Mens Brandes’ litteraturhistoriografiske projektering
                    af perioden ikke synes at have sat sig spor i litteraturhistorien, huskes hans
                    Heine-portræt ifølge en nyere undersøgelse af Heine-receptionen i Tyskland dels
                    for den nuancerede fremstilling af striden mellem Börne og Heine og for hans
                    forsvar for Heine i denne strid, der beskrives som ”usædvanlig” og ”afvigende
                    fra den tyske kritik” (Hohendahl 2008:139-140) [ungewöhnlich (…) von der
                    deutschen Kritik abweichend], dels for ikke at deltage i den nærmest enstemmige
                    fordømmelse af ”landsforræderen” Heine efter 1848, men tværtimod insistere på,
                    at Heine ikke var mindre patriotisk end sine fjender. Det er ikke overraskende,
                    at netop Brandes, der ofte blev angrebet for at være upatriotisk, havde et
                    skarpt blik for det.</p>
                <p>Endelig peger samme forfatter på, at Brandes’ Heine-portræt efter alt at dømme
                    fandt stor genklang hos Heinrich Mann, der med henvisning til <em>Det unge
                        Tyskland</em> i 1892 noterede, at Heines modernitet først og fremmest bestod
                    i hans ”psykologiske kompleksitet” (Hohendahl 2008:203) [psychologische
                    Komplexität]. Som beundrer af den franske oplysningstradition og republikanisme
                    har han formentlig heller ikke haft svært ved at tilslutte sig Brandes’
                    fremstilling af verdensborgeren Heine, hans kritik af den tyske romantik,
                    antiklerikalisme og stolte individualisme – altsammen træk, der siden indgik i
                    Heinrich Manns eget Heine-portræt i <em>Geist und Tat</em> (1910). Her henvises
                    ganske vist ikke til Brandes, og det lader sig derfor vanskeligt afgøre, hvor
                    meget Heinrich Mann skylder Brandes’ syn på Heine. Til gengæld er der ingen
                    tvivl om, at Heine kom til at spille en vigtig rolle for både Heinrich og Thomas
                    Manns æstetiske og politiske positionsbestemmelser, ligesom han blev et centralt
                    historiepolitisk stridspunkt i den berømte broderkrig om tysk kultur og fransk
                    civilisation, der udspillede sig mellem dem under Første Verdenskrig, og som fik
                    et koncentreret udtryk i spørgsmålet om karakteren af Heines patriotisme og
                    modernitet. Men det er en anden historie, som kun meget indirekte involverer
                    Brandes.</p>
            </div>
        </div>
        <div>
            <h1>5. Bibliografi</h1>
            <ul style="list-style:none">
                <li> [usign.] (1926): ”The Last of the Great Humanists – The Sage of Copenhagen.
                    Georg Brandes at Eighty-four” i <em>New York Herald Tribune</em> 18. april </li>
                <li> [usign.] (1896): ”[Anm. af] Die Literatur des 19. Jahrhunderts in ihren
                    Hauptströmungen dargestellt von Georg Brandes. Sechster Band: Das junge
                    Deutschland” i <em>Illustrierte Zeitung Leipzig</em> 13. juni </li>
                <li> [usign.] (1894): ”[Anm. af] Die Literatur des 19. Jahrhunderts in ihren
                    Hauptströmungen dargestellt von Georg Brandes. Sechster Band: Das junge
                    Deutschland” i <em>Westermanns Monatshefte</em>, s. 379-380 </li>
                <li> [usign.] (1893): ”Uskjønsomhed” i Berlingske Tidende 22. september </li>
                <li> [usign.] (1891): ”Den sande Prokrustes [anm. af <em>Det unge Tyskland</em>]” i
                        <em>Morgenbladet</em> 16. juni </li>
                <li> [usign.] (1891): ”[Anm. af] Die Literatur des 19. Jahrhunderts in ihren
                    Hauptströmungen dargestellt von Georg Brandes. Sechster Band: Das junge
                    Deutschland” i <em>Preussische Jahrbücher</em>, Heft 67, s. 712-714 </li>
                <li> [usign.] (1891): ”[Anm. af] Die Literatur des 19. Jahrhunderts in ihren
                    Hauptströmungen dargestellt von Georg Brandes. Sechster Band: Das junge
                    Deutschland” i Blätter für literarische Unterhaltung, Jahrgang 1891, Erster Band
                    (Januar bis Juni), s. 54-55 </li>
                <li> [usign.] (1890): ”[Anm. af <em>Det unge Tyskland</em>]” i
                        <em>Göteborgs-Posten</em> 6. december </li>
                <li> [usign.] (1890): ”[Anm. af] Hovedströmninger i det 19:de Aarhundredes
                    Litteratur. Bind 6: Det unge Tyskland]” i <em>Nyaste Öresunds-Posten</em> 12.
                    november </li>
                <li> [usign.] (1883): ”Ved Dr. Brandes’ anden Forelæsning paa Universitetet i
                    Aftes…” i <em>Dags-Avisen</em> 2. marts </li>
                <li> [usign.] (1883): ”Dr. Brandes holdt i Aftes sit første offentlige Foredrag om
                    ’Det unge Tyskland’…” i <em>Dags-Avisen</em> 27. februar </li>
                <li> Allen, Julie K. (2013): <em>Icons of Danish Modernity: Georg Brandes and Asta
                        Nielsen</em>. Seattle: University of Washington Press </li>
                <li> Arens, Franz (1927): ”Georg Brandes’ literaturhistorisches Hauptwerk” i
                        <em>Archiv für Politik und Geschichte</em> 6, s. 663-668 </li>
                <li> [C. B.] (1890): ”Georg Brandes i Tyskland” i København 27. december </li>
                <li> Bjerring-Hansen, Jens (2016): ”Romantik, Modernität und Copyright. Georg
                    Brandes auf dem deutschen Buchmarkt” i Bjerring-Hansen, Jens m.fl. (red.):
                        <em>Die skandinavische Moderne und Europa. Transmission – Exil –
                        Soziologie</em>. Wien: Praesens Verlag 2016, s. 121-142 </li>
                <li> Bohnen, Klaus (2001): ”Der grenzüberschreitende Mentor: Georg Brandes’
                    kritische Strategie in seiner deutschen Korrespondenz” i Detering, Heinrich
                    m.fl. (red.): <em>Dänisch-deutsche Doppelgänger. Transnationale und bikulturelle
                    Literatur zwischen Barock und Moderne</em>. Göttingen: Wallstein Verlag 2001, s.
                    196-211 </li>
                <li> Bohnen, Klaus (1999):”Ein Kulturvermittler der Jahrhundertwende. Georg Brandes
                    in seiner deutschen Korrespondenz” i <em>Zagreber Germanistische Beiträge,
                    Festschrift für Viktor Žmegač</em> Beiheft 5, s. 205-219 </li>
                <li> Borgards, Roland m.fl. (red.) (2009): <em>Büchner-Handbuch. Leben – Werk – Wirkung</em>.
                    Stuttgart: Verlag J. B. Metzler </li>
                <li> Bölsche, Wilhelm (1890): ”Heinrich Heine bei Georg Brandes” i <em>Freie Bühne</em> 1
                    (Drittes und viertes Quartal), s. 1177-1181 </li>
                <li> Börne, Ludwig (1964a) [1826]: ”Einige Worte über die angekündigten Jahrbücher
                    der wissenschaftlichen Kritik” i Börne, Ludwig: <em>Sämtliche Schriften</em>, bd. 1, udg.
                    af Inge og Peter Rippmann. Düsseldorf: Joseph Melzer Verlag, s. 622-632 </li>
                <li> Börne, Ludwig (1964b) [1830]: ”Vierzehnter Brief” i Börne, Ludwig: <em>Sämtliche
                    Schriften</em>, bd. 3 (= Briefe aus Paris), udg. af Inge og Peter Rippmann.
                    Düsseldorf: Joseph Melzer Verlag, s. 64-72 </li>
                <li> Brandes, Georg (1978): <em>Breve til Forældrene 1859-71</em>, bd. II (= Italien 1871),
                    udg. af Morten Borup. København: Det Danske Sprog- og Litteraturselskab/C. A.
                    Reitzels Boghandel </li>
                <li> Brandes, Georg (1908): <em>Levned</em>, vol. 3: Snevringer og Horizonter. København:
                    Gyldendalske Boghandel </li>
                <li> Brandes, Georg (1900): <em>Samlede Skrifter</em>. Sjette Bind (= <em>Den romantiske Skole i
                    Frankrig</em>, <em>Det unge Tyskland</em>). København: Gyldendalske Boghandel </li>
                <li> Brandes, Georg (1890a): <em>Hovedstrømninger i det 19de Aarhundredes Litteratur.
                    Forelæsninger holdte ved Kjøbenhavns Universitet i Aarene 1883 og 1887. Det unge
                    Tyskland</em>. København: Gyldendalske Boghandels Forlag </li>
                <li> Brandes, Georg (1890b): ”[Anm. af] Rembrandt als Erzieher” i <em>Freie Bühne</em> 1
                    (Erstes und zweites Quartal), s. 390-392 </li>
                <li> Brandes, Georg (1889): ”Aristokratisk Radikalisme. En Afhandling om Friedrich
                    Nietzsche” i <em>Tilskueren</em> VI (= august), s. 565-613 </li>
                <li> Brandes, Georg (1887): ”Et Brev fra Dr. G. Brandes” i <em>Politiken</em>, 4. juli </li>
                <li> Brandes, Georg (1885): <em>Berlin som tysk Rigshovedstad. Erindringer fra et
                    femaarigt Ophold</em>. København: P. G. Philipsen </li>
                <li> Brandes, Georg (1872): <em>Hovedstrømninger i det 19de Aarhundredes Litteratur.
                    Forelæsninger holdte ved Kjøbenhavns Universitet i Efteraarshalvaaret 1871.
                    Emigrantlitteraturen</em>. København: Gyldendalske Forlag </li>
                <li> Brandes, Georg og Edvard (1939): <em>Brevveksling med nordiske Forfattere og
                    Videnskabsmænd</em>, bd. IV (Første Halvbind), udg. af Morten Borup. København:
                    Gyldendalske Boghandel/Nordisk Forlag </li>
                <li> Brandes, Georg (1966): <em>Correspondance de Georg Brandes. Lettres choisies et
                    annotées par Paul Krüger</em>, bind 3, <em>L’Allemagne</em>. København: Rosenkilde og Bagger </li>
                <li> Christensen, Erik M. (2001): ”Ein Europäer in Berlin” i Christensen, Erik M.:
                    <em>Zurückbleiben. Tryk 1943-2001</em>. Berlin: Nordeuropa-Institut, s. 239-255 </li>
                <li> Dahl, Per (2016): ”Georg Brandes: Hovedstrømninger” (= Uddrag af
                    Brandes-bibliografi). Upubliceret manuskript </li>
                <li> Dahl, Per (1998): Georg Brandes-tidstavle 1842-1927 (= Arbejdspapir nr. 18).
                    Aarhus: Institut for Litteraturhistorie </li>
                <li> Dahl, Per (1985): ”Georg Brandes und Heinrich Heine” i Bohnen, Klaus m.fl.
                    (red.): Heinrich Heine. Werk und Wirkung in Dänemark (= <em>Text &amp; Kontext
                    Sonderreihe</em>, Band 19). København/München: Wilhelm Fink Verlag, s. 91-113 </li>
                <li> [e.] (1891): ”[Anm. af] Die Literatur des 19. Jahrhunderts in ihren
                    Hauptströmungen dargestellt von Georg Brandes. Sechster Band: Das junge
                    Deutschland” i <em>Nord und Süd</em>, s. 309 </li>
                <li> Geiger, Ludwig (1890/91): ”Georg Brandes: Das junge Deutschland” i <em>Die Nation</em> 8
                    (41), s. 631-634 </li>
                <li> Gerhard, A. (1894): ”[Om Georg Brandes’ omtale af Rahel i Das junge
                    Deutschland]” i <em>Das Magazin für Literatur</em> 12, s. 378-380 </li>
                <li> Hansson, Ola (1890): ”Georg Brandes und die skandinavische Bewegung” i <em>Freie
                    Bühne</em> 1 (Erstes und zweites Quartal), s. 233-236 </li>
                <li> [K. V. H.] (1890): ”[Anm. af] Hovedstrømninger i det 19. Aarhundredes
                    Litteratur. Bind 6: Det Unge Tyskland” i <em>Verdens Gang</em> 6. november </li>
                <li> Häntzschel, Günter (2001): ”Das Ende der Kunstperiode? Heinrich Heine und
                    Goethe” i Eibl, Karl m.fl. (red.): <em>Goethes Kritiker</em>. Paderborn: Mentis, s. 57-70 </li>
                <li> Heine, Heinrich (1988) [1855]: ”Lutezia. Berichte über Politik, Kunst und
                    Volksleben”, fr.udg. ”Lutèce, Préface”, dat. Paris, 30.3.1855, i <em>Heine.
                    Düsseldorfer Ausgabe. Historisch-kritische Gesamtausgabe der Werke</em>, v. Manfred
                    Winfuhr, bd. 13, s. 163-169 </li>
                <li> Hermand, Jost (red.) (1974): <em>Das Junge Deutschland. Texte und Dokumente</em>.
                    Stuttgart: Reclam </li>
                <li> Hohendahl, Peter Uwe (2008): <em>Heinrich Heine: Europäischer Schriftsteller und
                    Intellektueller</em>. Berlin: Erich Schmidt Verlag </li>
                <li> Hohendahl, Peter Uwe (2004): ”Emancipation and Critique” i Wellbery, David E.
                    (red.): <em>A New History of German Literature</em>. Cambridge: Harvard University Press,
                    s. 564-572 </li>
                <li> Høffding, Harald (1889): ”Demokratisk Radikalisme. En Indsigelse” i <em>Tilskueren</em>
                    VI (= november-december), s. 849-872 </li>
                <li> Jørgensen, Johannes (1891): ”[Anm. af] Georg Brandes: Det unge Tyskland
                    (Gyldendal)” i <em>Kjøbenhavns Børs-Tidende</em> 30. januar </li>
                <li> Knudsen, Jørgen (1994): <em>Georg Brandes. Symbolet og manden 1883-1895</em>. København:
                    Gyldendal </li>
                <li> [H-n L.] (1890): ”Brandes Hovedströmninger” i <em>Aftonbladet</em> 31. december </li>
                <li> [Langbehn, Julius] (1890): <em>Rembrandt als Erzieher. Von einem Deutschen.</em>
                    Leipzig: Hirschfeld 1890 </li>
                <li> Levertin, Oscar (1890): ”[Anm. af] Georg Brandes: Sidste Bind af
                    Hovedstrømninger: Det unge Tyskland” i <em>Politiken</em> 12. december </li>
                <li> Levertin, Oscar (1890): ”Ett afslutadt verk” i <em>Dagens Nyheter</em> 8. december </li>
                <li> Lublinski, S. (1900): ”Albert Geiger, Georg Brandes und ich” i <em>Das Magazin für
                    Literatur</em> 35, s. 867-877 </li>
                <li> Marholm, Laura (1893): ”Vom alten ’Jungen Deutschland’” i <em>Nord und Süd</em> 65, s.
                    200-210 </li>
                <li> Mehring, Franz (1893/94): ”[Anm. af bd. 6 af] Die Hauptströmungen der Literatur
                    des neunzehnten Jahrhunderts” i <em>Die Neue Zeit</em>, s. 309-311 </li>
                <li> Mill, John Stuart (2003) [1859]: <em>On Liberty</em>, udg. af David Bromwich m.fl. New
                    Haven: Yale University Press </li>
                <li> Morgenstern, Gustav (1894): ”[Anm. af] Die Literatur des 19. Jahrhunderts in
                    ihren Hauptströmungen. Vierte, vermehrte Auflage, 5 Bände” i <em>Die Gesellschaft.
                    Monatsschrift für Literatur, Kunst und Sozialpolitik</em> 8, s. 964 </li>
                <li> Moritzen, Julius (1924): <em>A Guide to Georg Brandes’s ”Main Currents in 19th
                    Century Literature”</em>. U.st.: Haldeman-Julius Company </li>
                <li> Møller, Niels (1896): ”Hovedstrømningerne” i <em>Studenterbladet</em> 124-125, s. 67-69 </li>
                <li> [M. N.] (1892): ”Was sollen wir lesen? Georg Brandes über Börne und Heine (Die
                    Literatur des neunzehnten Jahrhunderts in ihren Hauptströmungen. Sechster Band:
                    Das junge Deutschland)” i <em>Wiener Literatur-Zeitung</em>, Heft 5, s. 16-17 </li>
                <li> Necker, Moritz (1894): ”Georg Brandes” i <em>Neue Freie Presse</em> 20. januar </li>
                <li> Nietzsche, Friedrich (1988) [1872]: ”Die Geburt der Tragödie aus dem Geiste der
                    Musik” i Nietzsche, Friedrich: <em>Kritische Studienausgabe</em>, bd. 1, udg. af Giorgio
                    Colli m.fl. Berlin/New York: de Gruyter, s. 9-156 </li>
                <li> Nolin, Bertil (1965): <em>Den gode europén. Studier i Georg Brandes’ idéutveckling
                    1871-1893 med speciell hänsyn till hans förhållande till tysk, engelsk, slavisk
                    och fransk litteratur</em>. Uppsala: Svenska Bokförlaget/Norstedts </li>
                <li> Peters, George F. (2000): <em>The poet as provocateur: Heinrich Heine and his
                    critics</em>. Rochester, NY: Camden House </li>
                <li> Prölß, Johannes (1892): <em>Das junge Deutschland. Ein Buch deutscher
                    Geistesgeschichte</em>. Stuttgart: J. G. Cotta’sche Buchhandlung </li>
                <li> Rømhild, Lars Peter (1996): <em>Georg Brandes og Goethe</em>. København: Museum
                    Tusculanums Forlag </li>
                <li> Sauer, August (1898): ”[Anm. af] Die Literatur des 19. Jahrhunderts in ihren
                    Hauptströmungen. 5., gänzlich umgearbeitete, vermehrte und mit einem
                    Generalregister versehene Auflage. Jubiläumsausgabe. 6 Bände” i <em>Euphorion</em> 5, s.
                    373-374 </li>
                <li> Schandorph, Sophus (1891): ”[Anm. af bd. 6 af] Hovedstrømninger i det 19de
                    Aarhundredes Literatur” i <em>Tilskueren</em> VIII (= juni), s. 420-443 </li>
                <li> Skriver, Svend (2017): ”Den radikale europæer. Internationaliseringsstrategier
                    i Emigrantlitteraturen af Georg Brandes – en historiografisk analyse” i <em>Spring</em>
                    40, s. 208-231 </li>
                <li> [O. St.] (1896): ”[Anm. af] Die Literatur des 19. Jahrhunderts in ihren
                    Hauptströmungen dargestellt von Georg Brandes. Sechster Band: Das junge
                    Deutschland” i <em>Die Zeit</em> 30. maj </li>
                <li> Söderhjelm, W. (1894): ”Det ’unga Tyskland’, skildradt af Georg Brandes” i
                    <em>Finsk Tidskrift för vitterhet, vetenskap, konst och politik</em> XXXVI, s. 252-272 </li>
                <li> Sørensen, Bengt Algot (1980): ”Georg Brandes als ’deutscher’ Schriftsteller.
                    Skandinavische Moderne und deutscher Naturalismus” i Hertel, Hans m.fl. (red.):
                    <em>The Activist Critic. A symposium on the political ideas, literary methods and
                    international reception of Georg Brandes</em> (= <em>Orbis Litterarum,</em> Supplement 5).
                    København: Munksgaard, s. 127-145 </li>
                <li> <em>Verbot der Schriften des ”Jungen Deutschland” vom 10. Dezember 1835</em> (31.
                    Sitzung der Bundesversammlung),
                    http://www.heinrich-heine-denkmal.de/dokumente/beschluss.shtml (tilgået
                    01.06.2018) </li>
                <li> Wirsén, Carl David af (1890): ”[Anm. af] Hovedströmninger i det 19:de
                    Aarhundredes Litteratur. Det unge Tyskland. Kjbh. 1890]” i <em>Post- och Inrikes
                    Tidningar</em> 22. november </li>
                <li> [O. W.] (1893): ”[Anm. af] Die Literatur des 19. Jahrhunderts in ihren
                    Hauptströmungen dargestellt von Georg Brandes. Sechster Band: Das junge
                    Deutschland” i <em>Nord und Süd</em>, s. 134-135 </li>


            </ul>
        </div>
        </div>
    </div>
</div>
