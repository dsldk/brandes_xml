<div>
    <div class="background-box">
        <div class="container">
            <div class="col">
                <h3><em>Emigrantlitteraturen</em></h3>
                <p>af <span class="author">Torben Jelsbak</span></p>
                <p>En introduktion til værkets baggrund, tilblivelse, temaer og modtagelse.

                </p>

            </div>
        </div>
    </div>
    <div class="container">
        <aside class="col-md-4">
            <h4>Forfatter</h4>
            <p>Torben Jelsbak, Københavns Universitet</p>
            <h4>Titel</h4>
            <p>
                <em>Emigrantlitteraturen</em>
            </p>
            <h4>Sidst rettet</h4>
            <p>27-05-2019</p>
        </aside>

        <div class="col-md-8">
            <div class="toc">

                <h1>Indhold</h1>
                <ul style="list-style:none">
                    <li>
                        <a href="#indledning">1. Indledning</a>
                    </li>
                    <li>
                        <a href="#baggrund">2. Baggrund</a>
                    </li>
                    <li>
                        <a href="#emigrantlitteraturen">3. Emigrantlitteraturen</a>
                    </li>
                    <li>
                        <a href="#modtagelse">4. Modtagelse</a>
                    </li>
                    <li>
                        <a href="#bibliografi">5. Bibliografi</a>
                    </li>
                </ul>
            </div>

            <div class="chapter">
                <h1 id="indledning">1. Indledning</h1>
                <p>”En Bog er for mig en Handling”, siger Georg Brandes i 1873 i sit efterskrift til
                        <em>Den romantiske Skole i Tydskland</em> (Brandes 1873:379). Ingen anden
                    bog i forfatterskabet lever dog så godt op til dette signalement som netop
                        <em>Emigrantlitteraturen</em>, den første række af forelæsninger over
                        <em>Hovedstrømninger i det 19de Aarhundredes Litteratur</em>, som Brandes
                    som 29-årig nyslået doktor og privatdocent holdt ved Københavns Universitet i
                    november-december 1871 og lod udgive halvanden måned senere – 3. februar 1872.
                        <em>Emigrantlitteraturen</em> var, som litteraturforskeren Paul V. Rubow har
                    formuleret det, ”den kækkeste Handling” i Brandes’ offentlige liv (Rubow
                    1976:21), men af samme grund også det værk, der på godt og på ondt kom til at
                    besegle hans skæbne og videre karriere som litteraturforsker, kritiker og
                    intellektuel.</p>
                <p><em>Hovedstrømninger</em> er en stort anlagt komparativ historie om de helt store
                    linjer i 1800-tallets europæiske litteratur og identitetsdannelse. Historien om
                    hvordan de verdslige frihedsidealer fra Den Franske Revolution i 1789 slår om i
                    deres modsætning og bliver til europæisk romantik, katolsk renæssance og
                    kejservælde, og om hvordan fornuften og den frie tanke overvinder reaktionen i
                    en ny bevægelse fremad med det fælleseuropæiske revolutionsår 1848 som historisk
                    vendepunkt. Emigrantlitteraturen er den første bevægelse – første akt – i dette
                    historiske drama, som udspillede sig hos de franske emigrantforfattere, der drog
                    i eksil i efterdønningerne af Den Franske Revolution.</p>
                <p><em>Emigrantlitteraturen</em> handler om sammenhænge og udvekslinger mellem
                    litteratur og samfundsudvikling, og bogen var derudover nyskabende og
                    provokerende ved at introducere et moderne naturvidenskabeligt syn på mennesket
                    og historien inspireret af Darwins evolutionsteori. Men skal man forstå
                    ’kækheden’ i og konsekvenserne af den handling, er det nødvendigt at se bogen i
                    den lokale danske kontekst, som den blev til i.</p>
                <p><em>Emigrantlitteraturen</em> var ikke bare litteraturhistorie, men også en
                    kulturpolitisk intervention. En oprørshandling vendt imod samtidens danske
                    litteratur, som Brandes hævdede var gået i stå i romantikken og nu befandt sig i
                    en art dvaletilstand – 40 år bagud for udviklingen i Europa. Men heri lå
                    samtidig et angreb på selve den herskende danske nationalforståelse – nærmere
                    bestemt den nationalliberale kulturideologi og dennes særlige syntese af
                    kristendom, konservativ kønsmoral og fædrelandskærlighed. Med sit program for en
                    sammenlignende litteraturbetragtning, som skulle ”corrigere” etablerede
                    nationalforestillinger og fremme internationalt udblik (Brandes 1872a:8), og med
                    sit berømte slagord om, at litteraturen skulle sætte ”Problemer under Debat”
                    (Brandes 1872a:15), gjorde Brandes sig selv til bannerfører for en historisk
                    udviklingsproces, som ikke bare handlede om litteratur, men om hele
                    samfundsordenen og kulturens modernisering i bred forstand. Det styrende plot i
                        <em>Hovedstrømninger</em> er fortællingen om individets frisættelse fra
                    traditionelle samfundsinstitutioner og autoriteter som kristendommen, ægteskabet
                    og nationen. Denne fortælling fik en særlig brandfarlig karakter ved at blive
                    fremsat i Danmark – en lille, kulturelt homogen nationalstat i den kulturelle og
                    politiske periferi af Europa, som efter nederlaget til Preussen i den anden
                    Slesvigske Krig i 1864 befandt sig i en art åndelig choktilstand.</p>
                <p>Historien om <em>Emigrantlitteraturen</em> er samtidig historien om en akademisk
                    karriereplan, der gik galt. Forelæsningsrækken var tænkt som en del af en plan,
                    der skulle gøre den unge brillante dr. phil. Georg Brandes til professor ved
                    Københavns Universitet, men i stedet endte den med at fremkalde en offentlig
                    skandale, der satte en effektiv stopper for en lovende akademisk karriere. De
                    offentlige forelæsninger blev et tilløbsstykke, der trak fulde auditorier på
                    universitetet, men som også gav Brandes et ry som samfundsomstyrter og
                    religionsbespotter, hvilket var den direkte årsag til, at et flertal af
                    konservative og højkirkelige professorer i det filosofiske fakultet modsatte sig
                    indstillingen af Brandes til det ledige professorat i æstetik, som han ellers
                    havde været den oplagte kandidat til (jf. Larsen 2016).</p>
                <p>Brandes måtte således vinke farvel til et sikkert og respektabelt borgerligt
                    udkomme som statsansat professor, og affæren blev afgørende for hans karriere på
                    den måde, at den tvang ham til at satse på en levevej som uafhængig skribent i
                    tysk presse – i en længere periode (1877-1883) med base i Berlin. Men via det
                    tysksprogede litteraturmarked lykkedes det ham til gengæld i løbet af det
                    følgende årti at skabe sig en position som førende europæisk litteraturkritiker
                    og kosmopolitisk formidler mellem de europæiske litteraturer – en ”guter
                    Europäer und Cultur-Missionär” [en god europæer og kulturmissionær], som
                    filosoffen Friedrich Nietzsche ærbødigt kalder ham i et privatbrev fra 1887
                    (Brandes 1966:441). <em>Emigrantlitteraturen</em> er således også portalen til
                    en omfattende kritisk indsats, som ikke bare omfatter de seks bind <em>
                        Hovedstrømninger i europæisk Litteratur</em> (udgivet 1872-1890, oversat til
                    tysk 1872-1891), men også en lang række portrætter af moderne europæiske og
                    skandinaviske forfattere, politikere og kulturpersonligheder, skrevet for et
                    internationalt publikum.</p>
                <p>Når <em>Emigrantlitteraturen</em> fik den skæbne den gjorde, spiller det også
                    ind, at den mand, der fremførte det formastelige angreb på dansk national
                    selvforståelse, selv havde en sammensat kulturel baggrund som assimileret dansk
                    jøde. Den jødiske komponent i Georg Brandes’ tænkning har traditionelt spillet
                    en mindre rolle i fortolkninger af <em>Emigrantlitteraturen</em>, selvom det er
                    oplagt, at forfatterens dobbelt-identitet på forskellig vis spillede ind – både
                    i hans kosmopolitiske perspektiv på litteraturhistorien og i hans stærke empati
                    for emigrantens erfaring af hjemløshed og fremmedhed. Denne åbenhed for det
                    fremmede er samtidig noget af det, der gør Brandes’ litteratur- og
                    kulturkritiske metode aktuel – og kontroversiel – i dag.</p>
            </div>
            <div class="chapter">
                <h1 id="baggrund">2. Baggrund og tilblivelse</h1>
                <p>Brandes havde i årene forinden etableret et navn som det unge nye håb på den
                    akademiske og litterære scene i Danmark. Allerede undervejs i sin studietid
                    havde han i 1863 opnået Universitetets guldmedalje på en afhandling om
                    skæbneidéen i den græske tragedie, og året efter kunne han afslutte sin
                    magisterkonferens med en hovedopgave over ”Vexelforholdet imellem det Pathetiske
                    og det Symbolske” i Shakespeares tragedier og Dantes <em>Divina commedia</em>.
                    Som disse emner og titler antyder var Brandes skolet inden for den tyske,
                    idealistisk-filosofiske tradition, som på dette tidspunkt var rådende i dansk
                    æstetik og kritik. Inden for denne tankeretning anså man digterværker som
                    manifestationer af eviggyldige, abstrakte idéer og formprincipper, og det var
                    kritikkens opgave at vurdere digterværkerne efter, hvor godt de stemte overens
                    med disse begreber. Efter magistergraden lagde Brandes an til at aflægge sit
                    akademiske svendestykke inden for denne tradition med en disputats over emnet
                    ”det Komiskes Theorie”, men efter nogle års studier endte han med at opgive
                    denne plan – bl.a. fordi han i mellemtiden havde stiftet bekendtskab med den
                    franske filosof og litteraturhistoriker Hippolyte Taine (1828-1893). Mødet med
                    Taine medførte en afgørende kursændring i Brandes’ kritiske arbejde, og
                    franskmanden endte med at blive emnet for Brandes’ disputats <em>Den franske
                        Æsthetik i vore Dage</em> (1870).</p>
                <p>I et teorihistorisk fugleperspektiv kan Brandes’ dannelse som kritiker således
                    ses som en brydning mellem den idealistisk-metafysiske æstetik og Taines mere
                    kulturhistorisk og sekulært funderede litteraturkritik. I sit hovedværk
                        <em>Histoire de la littérature anglaise</em> 1-3 (1863-1866) havde Taine
                    anvist principperne for ny positivistisk inspireret litteraturbetragtning, som
                    forsøgte at forklare litterære fænomener ud fra deres historiske sammenhæng,
                    forfatterens liv og publikums sammensætning. For Taine var det ikke nok at
                    konstatere, at en tragedie var en tragedie og levede op til de evige love for en
                    sådan; han var mere interesseret i at kende det menneske, der stod bag, og den
                    kultur eller civilisation, som denne var rundet af. Taine betonede således
                    menneskets tilstedeværelse i litteraturen, men samtidig mente han, at menneskets
                    skabende evner var bestemt af en række ydre kulturelle, klimatiske, sociale og
                    historiske faktorer. I indledningen til sin engelske litteraturhistorie
                    sammenfattede han disse under de tre grundkræfter (”forces primordiales”) i
                    historien: ”<em>la race, le milieu, le moment</em>” (Taine 1866:XXIII), som kan
                    oversættes til <em>folket, omgivelserne og tiden</em>.</p>
                <p>I sin disputats tilsluttede Brandes sig loyalt de bærende elementer i Taines
                    metode – således også idéen og idealet om litteraturkritikeren som en ”Sjælens
                    Naturforsker” (Brandes 1870a:72), som i lighed med den moderne naturvidenskab
                    skulle anstille årsagsforklaringer om digterværkers opståen som resultater af de
                    førnævnte grundkræfter – eller hovedkræfter, som man også kunne kalde dem med en
                    term, der peger direkte frem mod ”hovedstrømninger”. Samtidig fandt Brandes dog
                    også anledning til at fremsætte nogle indvendinger mod det deterministiske og
                    reduktive præg ved læremesterens forklaringsmodeller, som han mente havde en
                    tendens til at reducere digtere og digterværker til et resumé af tidsalderens
                    eller folkets ånd. I sin kritik af Taines determinisme fandt Brandes især støtte
                    hos en anden fransk kritiker, Charles-Augustin Sainte-Beuve (1804-1869), og
                    dennes mere privatpsykologiske og personalhistoriske form for litteraturkritik.
                    Sainte-Beuves portrætter af de franske romantiske forfattere, samlet i bogen
                        <em>Critiques et portraits</em>, var således også det direkte forbillede for
                    Brandes, da han efter disputatsen samlede en række af sine anmeldelser og
                    forfatterportrætter under titlen <em>Kritiker og Portraiter</em>.</p>
                <p>Essensen i Brandes’ kritik af Taine kan koges ned til, at Taines teori ikke i
                    tilstrækkelig grad rummede plads for individet og det skabende geni og dermed
                    heller ikke for den idoldyrkelse eller <em>hero worship</em>, som med tiden blev
                    en stadig mere fremtrædende komponent i Brandes’ kritiske metode. Men uenigheden
                    peger også på en anden vigtig forskel mellem Brandes og Taine i selve deres
                    historiesyn. Hvor Taine især interesserede sig for de lange, næsten
                    uforanderlige linjer i nations- og identitetsdannelse, var Brandes’ mere
                    stridslystne gemyt orienteret mod de radikale brud og fornyelser i historien.
                    Hvis nøgleordene hos Taine var nation og civilisation, bliver de hos Brandes til
                    brud og revolution.</p>
                <p>På det punkt forblev Brandes en elev af G.W.F. Hegels dialektiske
                    historiefilosofi udviklet i den tyske filosofs forelæsninger over filosofiens
                    historie (<em>Vorlesungen über die Geschichte der Philosophie</em>, 1819-1832,
                    udgivet 1833-1836). Hegel havde her fremstillet verdenshistorien som en
                    fortløbende fremskridtsfortælling om den menneskelige fornufts og
                    frihedsfølelses gradvise gennemtrængning i verden gennem stadige bevægelser af
                    idéer (teser), der møder deres modsætning (antitese) og herefter ophæves i en
                    højere syntese. Det er denne dialektik og dette historiefilosofiske skema, der
                    ligger til grund for det litteraturhistoriske drama i <em>Hovedstrømninger</em>,
                    som iscenesættes som en kamp mellem revolutionen og reaktionens principper.</p>
                <p>Vi har hermed opridset den teoretiske og akademiske baggrund for
                        <em>Emigrantlitteraturen</em>, men for at forstå den oprørske og
                    provokerende form som forelæsningerne fik, er det nødvendigt at supplere
                    beskrivelsen med en række biografiske forhold. Efter disputatsforsvaret drog
                    Brandes i april 1870 ud på en større europæiske dannelsesrejse, som kom til at
                    vare 16 måneder og som bragte ham til Frankrig, England, Schweiz og Italien.
                    Rejsen blev af skelsættende betydning for Brandes’ udvikling, idet han undervejs
                    knyttede bekendtskaber med en række personligheder, som hver på sin vis kom til
                    at påvirke, inspirere og opildne den unge doktor til den store konfrontation med
                    den hjemlige nationalliberale kultur i november 1872. Brandes var, som Henning
                    Fenger har formuleret det, ”en genial rejsende”, der i kraft af sin sociale
                    begavelse og sit konversationstalent hurtigt skabte personlige kontakter og
                    netværk, de steder han kom (Fenger 1957:169). Gennem den omfattende, næsten
                    daglige korrespondance med hjemmet, som fungerede som en slags kombineret
                    intellektuel dagbog og arkiv for indtryk til senere litterær bearbejdelse, kan
                    man følge hans gøren og laden under rejsen og også finde de første skitser til
                    det, der efter hjemkomsten skulle blive til <em>Emigrantlitteraturen</em>.</p>
                <p>Rejsens første mål var Paris, hvor Brandes blev modtaget som en søn af huset hos
                    familien Taine, men hvor han samtidig overraskedes og skuffedes over den
                    politiske konservatisme, som gjorde sig gældende i miljøet. I Paris kom Brandes
                    også i berøring med den aldrende litteraturhistoriker, bibliotekar og professor
                    i engelsk og tysk litteratur ved Collège de France, Philarète Chasles
                    (1798-1873), som tryllebandt Brandes med sine anekdoter og intime
                    skandalehistorier om de franske romantikere. Men samværet med den belevne
                    Chasles blev også afgørende for Brandes på den måde, at det sporede ham ind på
                    idéen at betragte hovedlinjen i 1800-tallets franske litteratur som en
                    vekselvirkning mellem fornuftens og følelsens regime, mellem ånden fra Voltaire
                    og ånden fra Rousseau. Således er det også efter et besøg hos Chasles, at
                    Brandes i et brev til familien 20.6. 1870 nedfælder den første skitse til en
                    litteraturhistoriske fremstilling af ”de store Strømninger i den nye franske
                    Litteratur” (Brandes 1978, I:249), som i grove træk rummer grundidéen og
                    køreplanen for de tre ”franske” bind af <em>Hovedstrømninger</em>.</p>
                <p>Men vigtigst for Brandes’ intellektuelle udvikling var uden tvivl mødet med den
                    engelske filosof, økonom og liberale politiker John Stuart Mill (1806-1873), som
                    Brandes traf i Paris og siden besøgte i London i juli 1870. Brandes havde i 1869
                    besørget en dansk oversættelse af Mills værk <em>The Subjection of Women</em>,
                    som argumenterede for kvindefrigørelse og kønnenes ligeberettigelse, men det
                    personlige møde mellem de to førte til en intens filosofisk udveksling, som
                    førte Brandes yderligere væk fra hans filosofiske barnelærdom. I et brev fra
                    16.7.1870 udråber Brandes sine samtaler med Mill som ”et slags Vendepunkt i min
                    indre intellectuelle Historie” (Brandes 1978, I:275). Som tænker var Mill en
                    moderne repræsentant for den empiriske tradition i engelsk filosofi og
                    samfundsvidenskab, som udgik fra den idé, at al viden og erkendelse måtte bygge
                    på iagttagelse. På dette grundlag havde Mill udviklet en moderne samfunds- og
                    moralfilosofi, den såkaldte <em>utilitarisme</em>, som gik ud på, at enhver
                    menneskelig handling måtte vurderes ud fra dens samlede nyttevirkning i
                    samfundet – og ikke efter, hvorvidt den stemte overens med på forhånd givne —
                    religiøse eller naturretlige — principper. Mills utilitarisme blev afgørende for
                    Brandes på den måde, at den anviste et grundlag for en moderne etik, funderet
                    ikke i religiøse, men i verdslige principper, men samtidig var Brandes også
                    draget af den praktiske og pragmatiske dimension i Mills filosofi, som tænkte
                    liberale frihedsidéer sammen med tidens sociale og politiske
                    reformbevægelser.</p>
                <p>Endelig gjorde Brandes sig under samtalerne med Mill også en tredje vigtig
                    erkendelse, som handlede om den overraskende store uvidenhed, der gjorde sig
                    gældende i de europæiske nationers indbyrdes kendskab til hinandens kultur og
                    åndsliv. Ligesom han i Paris havde været overrasket over Taines uvidenhed om
                    Tyskland, kunne han i England konstatere Mills ligeså eklatante mangel på
                    kendskab til Hegels filosofi. Denne erfaring gjorde det klart for Brandes, at
                    der var behov for en kosmopolitisk formidler mellem de europæiske traditioner og
                    tankeretninger – dvs. den rolle han skulle gøre til sin i
                        <em>Hovedstrømninger</em>.</p>
                <p>I slutningen af juli 1870 – samtidig med at Den Fransk-tyske Krig brød ud –
                    fortsatte Brandes fra Paris sin rejse med tog sydpå over Alperne til Genève og
                    derfra videre til Italien. Fra denne del af rejsen stammer de henførte
                    naturbeskrivelser af Rousseaus fødeegn omkring Genèvesøen og de ligeledes
                    ekstatiske beskrivelser af italienske landskaber, kunst og arkitektur, som udgør
                    nogle af de litterære højdepunkter i <em>Emigrantlitteraturen</em> (kap. I og
                    XVI). Brandes’ begejstring for Italien var først og fremmest affødt af mødet med
                    renæssancens og antikkens arkitektur- og kunstskatte i Firenze, Rom, Napoli og
                    Pompeji. Men fascinationen havde også en mere aktuel politisk dimension, knyttet
                    til det moderne Italiens demokratiske friheds- og uafhængighedsbevægelser og
                    nylige afskaffelse af Kirkestaten i Mellemitalien – en begivenhed, der vakte
                    Brandes’ revolutionære instinkter.</p>
                <p>Brandes’ tanker om disse emner blev under Italiensopholdet stimuleret af
                    bekendtskabet og samværet med navnlig to indbyrdes meget forskellige
                    personligheder: den ti år ældre juraprofessor og senere politiker Giuseppe
                    Saredo (1832-1902) fra Rom og den 24-årige franske kunstkender og skønånd
                    Georges Noufflard (1846-1897). </p>
                <p>Saredo var en glødende patriot, tilhænger af det unge selvstændige Italien og
                    dertil en svoren fortaler for J.S. Mills filosofiske og politiske tænkning. Da
                    Brandes i november 1870 blev alvorligt ramt af en tyfusinfektion, som var tæt på
                    at tage livet af ham og efterfølgende lænkede ham til sengen i fire måneder, var
                    det Saredo som i vinteren 1870-1871 blev hans daglige samtalepartner og holdt
                    danskeren til ilden med timelange foredrag om den moderne verdens liberale
                    fremskridt.</p>
                <p>Noufflard var Saredos diametrale modsætning: en distingveret æstet, som i 1871
                    opholdt sig i Rom for at gøre studier til en aldrig realiseret bog om byens
                    monumenter og kunstværker. Brandes og Noufflard mødtes i Den Skandinaviske
                    Forening i Rom i begyndelsen af april 1871, netop som Brandes havde rejst sig
                    fra sygelejet, og i de efterfølgende måneder tilbragte de to nogle intense
                    måneder sammen med udflugter til kunstmuseer og kirker i Rom, Sorrento og
                    Napoli, som blev af skelsættende betydning for Brandes’ kunstopfattelse.</p>
                <p>Hvis Noufflard blev manden, der lærte Brandes noget afgørende om den æstetiske
                    betragtning af kunst, kan man sige at Saredo blev manden, der lærte Brandes
                    kunsten at politisere og polemisere. For Saredo tilhørte Italiens og Europas
                    fremtid først og fremmest politikken, og i det omfang han interesserede sig for
                    æstetiske spørgsmål, stod han i forlængelse af J.S. Mill for et håndfast
                    utilitaristisk synspunkt, som både provokerede og æggede skønånden Brandes:</p>
                <blockquote>Han godkjender og forguder al Tendens. Han siger: for Dem er en Bog et
                    Værk, nærmere et Konstværk; for mig er det en Handling. Det Ord litterær
                    Udødelighed har ei mere nogen Mening, en Bog staaer kun, til en bedre kommer,
                    ingen konstnerisk Fuldkommenhed vil frelse den fra at blive opslugt af dens
                    Efterfølger. Lad den da være en Handling, et Vaaben. I alle Bøger, der due, er
                    der en skjult Polemik og det Polemiske i dem er det, der duer. (Brandes 1978,
                    II:182-183). </blockquote>
                <p>Når Brandes således i 1873 i efterskriften til Den romantiske Skole i Tydskland
                    kunne opsummere sin opfattelse af det litterære værk som en handling (Brandes
                    1873:379), var dette et statement, der viser direkte tilbage til Saredo, og det
                    er fristende at se den italienske ideolog som en sidste station i den åndelige
                    radikaliseringsproces, som Brandes gennemgik under Europarejsen. Skal man
                    opsummere de impulser, som Brandes modtog under sin europæiske dannelsesrejse,
                    kan man sige, at disse mere havde med livsanskuelse og ”hjertets dannelse” end
                    med akademisk lærdom at gøre. ”Et direkte videnskabeligt Udbytte kan jeg ikke
                    rose mig af”, skriver han ærligt hjem til sin akademiske mentor,
                    filosofiprofessoren Hans Brøchner 23.5.1871 (Brandes, Georg og Edvard 1939-42,
                    I:148). Men mødet med italienske kunst og folkekultur, som for Brandes stod som
                    en videreførelse af den antikke kulturs hedenske og naturlige menneskeideal,
                    havde i kombination med Saredos politiske reformidéer plantet en oprørsk og
                    antikirkelig holdning hos den unge doktor, som kommer til udtryk i det berømte
                    og ofte citerede brev til familien ved opbruddet fra Italien 9.7.1871:</p>
                <blockquote>Hvad man ikke gjerne vedkjender sig høit, det vedkjender jeg mig her:
                    det mest levende Had til Christendommen; af mit ganske Hjerte skal jeg altid
                    istemme Voltaire’s ”Écrasons l’infâme”. Jeg hader Christendommen indtil Marven i
                    mine Been. (Brandes 1978, II:431).</blockquote>
                <p>I juli 1871 var dannelsesrejsen bragt til ende, og Brandes skulle hjem og finde
                    sin plads i det samfund og den kultur, som han på baggrund af sine italienske
                    indtryk fandt ekstra gold, kunst- og menneskefjendsk. Efter hjemkomsten lagde
                    han i samråd med Brøchner planen for den forelæsningsrække, der skulle køre ham
                    i stilling til det snart ledige professorat i æstetik ved Københavns
                    Universitet. Umiddelbart havde det været Brandes’ idé, at forelæsningsrækken
                    skulle omhandle det moderne franske drama – et emne, som han kendte indgående og
                    uden problemer ville have kunnet holde en forelæsningsrække om. Men her
                    indtræffer en anden overraskende og skæbnesvanger tildragelse i Brandes’
                    intellektuelle biografi, idet det faktisk var Brøchner, som anbefalede Brandes
                    at give sig i kast med det store projekt: seks sammenhængende forelæsningsrækker
                    over de tre europæiske hovedlitteraturer i 1800-tallets første halvdel (Fenger
                    1957:211-212). Ligeledes var det efter anbefaling fra Brøchner, at projektet fik
                    titlen ”Hovedstrømninger”.</p>
            </div>
            <div class="chapter">
                <h1 id="emigrantlitteraturen">3. <em>Emigrantlitteraturen</em></h1>
                <div>
                    <h2>a. Et ekspresarbejde</h2>
                    <p>Når man vurderer resultatet <em>Emigrantlitteraturen</em> (1872), må man for
                        det første tage højde for, at der var tale om et ekspresarbejde. Og med
                        tanke på hvor lidt Brandes vidste om den litteratur, som skulle være emnet
                        for den første forelæsningsrække, kan valget af dette emne måske bedst
                        betegnes som et halsbrækkende eksperiment. Professoraspirantens viden om det
                        tidlige 1800-tals franske såkaldte emigrantlitteratur begrænsede sig reelt
                        til en ganske lille håndfuld bøger, som han endda for fleres vedkommende kun
                        kendte andenhånds eller i hvert fald ikke havde tid til at genopfriske forud
                        for de12 forelæsninger, som forløb to gange ugentligt mellem 3. november og
                        16. december 1871.</p>
                    <p>Som en slags idé- og litteraturhistorisk prolog til emnet behandler Brandes
                        J.J. Rousseaus brevroman <em>Julie ou La Nouvelle Héloïse</em> (1761) og
                        Goethes debutroman <em>Die Leiden des jungen Werthers</em> (1774). Den
                        franske emigrantlitteratur afhandles herefter via nedslag i fem værker:
                        Chateaubriands lille selvbiografiske roman René (1802), Senancours hermed
                        beslægtede eremitroman <em>Obermann</em> (1804), Constants kærlighedsroman
                            <em>Adolphe</em> (1816) samt Madame de Staëls to romaner
                            <em>Delphine</em> (1802) og <em>Corinne ou l'Italie</em> (1807). Som
                        Henning Fenger lakonisk bemærker: ”ingen meget imponerende litteraturliste
                        for en ansøger til universitetets lærestol i det videnskabelige studium af
                        digtekunsten” (Fenger 1955:390). Hertil kommer nu det forhold, at tiden
                        heller ikke tillod Brandes at gå ind i nogen dybere eller selvstændig
                        læsning af de fem værker, hvorfor karakteristikken i alle tilfælde støtter
                        sig stærkt til iagttagelser fra andre, navnlig Sainte-Beuves litterære
                        portrætter af de franske romantikere.</p>
                </div>
                <div>
                    <h2>b. Et hegelsk drama</h2>
                    <p>Men hvad Brandes savnede i viden om sit emne, kompenserede han for gennem sin
                        grandiose oratoriske iscenesættelse af sit forehavende. Selve
                        indledningsforelæsningen er en retorisk magtdemonstration – en mellemting
                        mellem et politisk manifest og en teaterforestilling, der vakte opsigt ikke
                        bare ved sine flabede og åbenlyst unuancerede udfald mod dansk romantik og
                        guldalderlitteratur, men også ved sin selvsikre fremstilling af den
                        revolutionære hovedstrøm i 1800-tallets europæiske litteratur som en
                        uafvendelig hegelsk proces i historien, som før eller siden ville indhente
                        og oversvømme den søvnige lille udkantsnation. Uden at ryste på hånden
                        udkaster Brandes sin plan for de kommende seks forelæsningsrækker som et
                        ”stort Drama” i seks akter (Brandes 1872a:12-13) om den menneskelige
                        frihedstankes realisering og endelige sejr i historien – med det
                        fælleseuropæiske revolutionsår 1848 som historisk vendepunkt.</p>
                    <p>Indledningsforelæsningen er, som <em>Emigrantlitteraturen</em> som helhed,
                        spækket med prægnante billeder og fyndige udsagn – som fx Brandes’
                        sammenligning af den danske litteratur med et lille kapel i en stor kirke,
                        som har sit hovedalter et andet sted (Brandes 1872a:10), eller brugen af
                        Æsops fabel om ræven og storken, der serverer lækkerier for hinanden
                        henholdsvis på en flad tallerken og i en høj smalhalset vase (Brandes
                        1872a:8-9) – som billede på den manglende kommunikation mellem de europæiske
                        litteraturer og dermed behovet for den sammenlignende litteraturbetragtning,
                        der udgjorde forelæsningernes litteraturkritiske program.</p>
                    <p>Afsættet for det hele er den Taine-inspirerede betragtning af litteratur som
                        historisk-psykologisk dokument: ”Et Folks Litteratur fremstiller, naar denne
                        Litteratur er fuldstændig, dets Anskuelsers og Følelsers hele Historie”
                        (Brandes 1872a:9), hedder det, idet Brandes lancerer sit ærinde i
                            <em>Emigrantlitteraturen</em> som en undersøgelse af de historiske typer
                        i litteraturen, der inkarnerer det store idé- og litteraturhistoriske
                        tidsskifte fra Voltaire og oplysningens fornuftsfilosofi til følelsernes og
                        lidenskabens gennembrud hos Rousseau og hans arvtagere i den tidlige
                        europæiske romantik. ”Hvad jeg søger at skildre Dem er den Aandstilstand,
                        paa een Gang kraftig og usund, det eiendommelige Opsving og den
                        eiendommelige Sjælesygdom, som betegner Begyndelsen af vort Aarhundrede”
                        (Brandes 1872a:74).</p>
                    <p>Hovedbegivenheden eller den hegelske ”Action”, der igangsætter denne
                        udvikling, er ”Menneskeaandens store Revolution” (Brandes 1872a:74), som
                        Brandes ser som en toleddet bevægelse: ”Individet emanciperes […] Og Tanken
                        frigjøres” (Brandes 1872a:74 og 76). Brandes opfatter revolutionen som den
                        psykologiske og følelsesmæssige proces, der finder sted, idet mennesket
                        frigør sig fra traditionelle samfundsautoriteter og erobrer den magt, som
                        det tidligere havde overdraget sine guder og konger. Men på samme måde som
                        Den Franske Revolution først mundede ud i rædselsherredømme og siden hen
                        kejserdømmets rekonsolidering, fører også individets frigørelse til nye
                        sjælesygdomme og anomalier. Individet hævder sig selv og den frie tankes
                        ret, men med til den nye mulighedssans og jegbevidsthed hører ikke en
                        tilsvarende magt, hvorfor resultatet bliver skuffelse, melankoli og i
                        yderste instans – som i tilfældet Goethes Werther – selvmord.</p>
                    <p>Med eksemplet Werther som den første figur i værkets litteratur- og
                        åndshistoriske typegalleri står det samtidig klart, at den revolution og den
                        frigørelse, der er tale om, ikke så meget relaterer til revolutionen som
                        social, politisk og historisk fænomen. Det er de følelsesmæssige aspekter af
                        revolutionen og de europæiske samfunds modernisering i perioden, som
                        interesserer Brandes. Historien om den unge Werthers ulykkelige kærlighed
                        til Lotte er i hans optik ikke bare historien om en individuel lidenskab,
                        men et udtryk for ”en hel Epoches Lidenskaber, Længsler og Kvaler”, nærmere
                        bestemt af ”Misforholdet mellem Hjertets Uendelighed og Samfundets Skranker”
                        (Brandes 1872a:51 og 55).</p>
                    <p>Til at analysere denne problematik indforskrives et typegalleri af figurer
                        fra 1800-tallets franske emigrantlitteratur. Det gælder i første omgang
                        skuffelsens unge mænd i litteraturen som Chateaubriands René, Senancours
                        Obermann og Constants Adolphe, der som lærlinge af Rousseau og Werther er
                        udstyret med et overmål af drømme, følelser og lidenskaber, der ikke lader
                        sig realisere, hvorfor de i stedet må tage flugten væk fra samfundets krav –
                        ud i naturen, væk fra civilisationen eller helt ud af denne verden. I anden
                        omgang gælder det en række moderne og anderledes handlekraftige
                        kvindefigurer i skikkelse af Constants Eleonore og Madame de Stäels Corinne.
                        Den frigørelseshistorie, som udfoldes i <em>Emigrantlitteraturen</em>,
                        handler med andre ord også om køn. Den Franske Revolution og den
                        menneskelige frihedstanke er den overordnede historiske ramme for
                        undersøgelsen, men et vigtigt sidemotiv er kvindens emancipation i idéernes
                        og litteraturens historie.</p>
                </div>
                <div>
                    <h2>c. En kærlighedshistorie</h2>
                    <p>Hermed er vi samtidig på sporet af den historie, som udgør det næsten
                        melodramatiske plot i forelæsningsrækken. For nøjagtigt som
                            <em>Hovedstrømninger</em> som helhed er også
                            <em>Emigrantlitteraturen</em> opbygget som et drama med et omslag
                        midtvejs i historien. Og ligesom Brandes i indledningsforelæsningen kunne
                        udpege frihedshelten Lord Byron som den, der ”ene Mand frembringer Omslaget
                        i det store Drama” (Brandes 1872a:13), er også <em>Emigrantlitteraturen</em>
                        udstyret med en helt, her i skikkelse af en heltinde, nemlig Madame de
                        Staël. De Staël optræder her i rollen som forfatteren, der ved sine moderne
                        kvindefigurer og ved sit eget levende eksempel frembringer et epokeskifte i
                        fransk og europæisk litteratur ved at indføre et nyt perspektiv på
                        kærligheden som lidenskab og ægteskabet som institution i samfundet.</p>
                    <p>Omslaget i <em>Emigrantlitteraturen</em> indvarsles af den lange og
                        deltaljerede gennemgang af Benjamin Constants selvbiografiske roman-novelle
                            <em>Adolphe</em> (kap. 8-10), bygget over det ulige og ulykkelige
                        kærlighedsvenskab mellem forfatteren og Madame de Staël. <em>Adolphe</em>
                        udgør for Brandes et revolutionerende eksperiment og nybrud i opfattelsen af
                        kærlighed og lidenskab ved ukonventionelt at iscenesætte en
                        kærlighedshistorie mellem en ung mand og en moden og gift kvinde. I fokus
                        for Brandes’ læsning står bogens kvindelige hovedkarakter Eleonore, der i
                        romanen ofrer alt – sit hjem, sin formue og sin borgerlige anseelse – til
                        fordel for sin passionerede, men umulige kærlighed til Adolphe.</p>
                    <p>Hvad der især interesserer Brandes, er det historisk nye og normoverskridende
                        i dette arrangement. Hvor den traditionelle fremstilling af
                        kærlighedsforholdet i litteraturen forudsatte, at manden var ældre end
                        kvinden, idet fremstillingen af kvinden var forbundet med en forestilling om
                        den unge pige som selve uskyldens og kyskhedens inkarnation, lægger Constant
                        med sit eksperiment op til en ny naturvidenskabelig opfattelse af
                        kærligheden som et kompleks, et ”mixtum compositum” af forskelligartede
                        følelser og lidenskaber (Brandes 1872a:98-99).</p>
                    <p>Det historisk skelsættende og det for alvor pikante ved <em>Adolphe</em>
                        ligger for Brandes i, at romanen beskriver et flygtigt og
                        udenomsægteskabeligt kærlighedsforhold med lidenskaben som drivkraft og med
                        kvinden som den aktive og udfarende part. I selve denne omvendelse af den
                        traditionelle rollefordeling mellem kønnene ser han et kritisk og
                        revolutionært potentiale, som åbner op for en ny måde at tænke kærlighed og
                        lidenskab på – uden om borgerlige konventioner og fri af den traditionelle
                        litterære opfattelse kvinden som inkarnationen af dyd og uskyldighed.
                        Kærligheden sekulariseres, men frigøres i samme bevægelse fra sin kulturelle
                        dødvægt af borgerlige fortøjninger: ”Aldersforskjellen omstyrter
                        Betragtningen af Elskoven som Samfundsmagt” (Brandes 1872a:104), idet
                        kærligheden og den erotiske tiltrækningskræft ikke længere udgør et forspil
                        til et borgerligt bryllup.</p>
                    <p>Ved at iscenesætte denne utraditionelle kærlighedshistorie åbnede
                            <em>Adolphe</em> i Brandes’ optik ikke bare op for en ny og mere nøgtern
                        forståelse af kærlighedens komplekse psykologi. Romanen var samtidig
                        skelsættende ved at introducere en ny type i litteraturhistorien: den modne
                        og erfarne kvinde – ”kvinden på tredive ” (”la femme de trente ans”), som
                        hun navngives i Balzacs roman af samme navn, skrevet mellem 1829 og 1842.
                        Men nok så vigtigt var det også, at romanen appellerede til Brandes’ smag
                        for litterær sladder og personhistorier, for så vidt som romanens
                        fascinerende moderne kvindetype Eleonore var bygget over en virkelig model i
                        form af Madame de Staël, ”den Kvinde, der kjæmpede den største Kamp, som
                        nogensinde i Verdenshistorien en Kvinde har kjæmpet med rent aandelige
                        Vaaben” 1872a:125).</p>
                </div>
                <div>
                    <h2>d. Madame de Staël</h2>
                    <p><em>Adolphe</em>-analysen danner overgangen til de to følgende forelæsninger,
                        som er helliget heltinden de Staël. Først i form af en fokuseret diskussion
                        af brevromanen <em>Delphine</em> (1801), der fortsætter temaet fra
                            <em>Adolphe</em> ved at handle om modsætningen mellem individet og
                        samfundet og mellem kærligheden og ægteskabet som institution. Romanen
                        handler om to elskende, Delphine og Léonce, der ikke kan få hinanden, fordi
                        han er blevet narret ind i et ulykkeligt og uharmonisk ægteskab med en anden
                        (og fra ham væsensforskellig kvinde), og fordi loven i et katolsk land som
                        Frankrig, hvor handlingen udspiller sig, forbyder skilsmisse. Bogen, som
                        udkom året før den senere kejser Napoleon indgik konkordatet med paven i
                        Rom, kan læses som et angreb på det uopløselige ægteskab som religiøs og
                        juridisk indstiftet samfundsinstitution – et emne, der passer som fod i hose
                        til Brandes’ emancipatoriske agenda. Men derudover giver romanen også
                        Brandes anledning til at udfolde en længere ekskurs om ægteskabets status i
                        de nordeuropæiske og protestantiske samfund, hvor skilsmisse ikke er forbudt
                        ved lov, men hvor det ifølge Brandes i stedet er samfundsmoralen, den
                        offentlige mening og frygten for omverdenens fordømmelse, der fungerer som
                        garanter for ægteskabets ukrænkelighed.</p>
                    <p>Det er i denne sammenhæng, at Brandes smider den berømte bombe i form af sin
                        Taine-inspirerede analyse af det danske og nordiske begreb om ”Hjemmet” og
                        det heri implicerede ideal om kvinden som husligt væsen. Denne moralske
                        forestilling mener han at kunne føre tilbage til ”en eneste, grumme simpel,
                        grumme lav climatisk Nødvendighed”, nemlig det råkolde nordiske klima og
                        ”Nødvendigheden af kunstig Varme” (Brandes 1872a:151). Og den nyligt
                        hjemvendte Italiensturist sætter trumf på: ”Uden kunstig Varme, i Sollysets
                        fulde Pragt, vise alle hine skjønne Idealer, Pligter og Dyder sig – ikke
                        usande men relative.” (sst). Dette kække udsagn udgjorde et af de
                        provokatoriske slagnumre i forelæsningsrækken og var noget af det, der vakte
                        allermest anstød, da bogen udkom i 1872, hvorfor Brandes også i senere
                        udgaver af <em>Emigrantlitteraturen</em> valgte at udelade passagen.</p>
                    <p>I forelæsningen indgår ekskursen om hjemmet imidlertid også som del af en
                        argumentation og som en demonstration af Brandes’ kongstanke, at den
                        sammenlignende litteraturbetragtning som en læsemåde, der kan føre til
                        national selvkritik og befrielse fra nationale fordomme. Dette tema står
                        samtidig i centrum for den følgende forelæsning, som handler om Madame de
                        Staël i rollen som kritiker og som kosmopolitisk formidlingsfigur mellem de
                        europæiske kulturer – en indsats, der især manifesterede sig i hovedværket
                            <em>De l’Allemagne</em> (Om Tyskland, 1810, udgivet 1813 i London). I
                        denne bog argumenterede de Staël for det kætterske synspunkt, at Frankrig
                        kunne lære af de seneste litterære fornyelser i Tyskland. Fransk litteratur
                        og åndsliv var ifølge de Staël stivnet i gold fornuftsfilosofi og et
                        klassicistisk regelrytteri, hvorimod hun i den følsomme tyske
                        ”Sturm-und-Drang”-digtning og i Immanuel Kants idealistiske filosofi så en
                        mere frugtbar model for litterær fornyelse. I Paris blev de Staëls forsøg på
                        at indføre ånden fra den tyske romantik imidlertid anset for et anslag mod
                        Frankrigs litterære hegemoni i Europa, og bogen nedkaldte Napoleons vrede og
                        censur, hvilket var den direkte årsag til, at forfatteren måtte søge i eksil
                        på familiens slot Coppet ved Genèvesøen i Schweiz. Brandes knytter her en
                        analogi mellem de Staëls rolle som kritisk eksilforfatter og Voltaires kamp
                        for frihed og tolerance fra eksilet i Ferney i århundredet forinden.</p>
                    <p>I forelæsningens stærkt sympatiserende og heroiserende beskrivelse af de
                        Staël som kritisk og kosmopolitisk eksilforfatter indgik også et element af
                        selvidentifikation fra Brandes’ side. Med en variation over
                        nøgleformuleringen fra <em>Delphine</em>-læsningen opsummerer han hendes
                        indsats som den ”at gjøre Franskmændenes nationale Poetik relativ for
                        Nationen” (Brandes 1872a:167-168) – med andre ord den samme operation, som
                        Brandes havde sat sig for at gennemføre i forhold til dansk litteratur og
                        national identitet. </p>
                </div>
                <div>
                    <h2>e. Corinne ou l'Italie – eller erobringen af kunstens autonomi</h2>
                    <p>Højdepunktet i <em>Emigrantlitteraturen</em> er Brandes’ medrivende kommentar
                        til de Staëls roman <em>Corinne eller Italien</em> (1807). Igen er afsættet
                        her en kærlighedsroman om to elskende, der ikke kan få hinanden, fordi moral
                        og kulturelle normer lægger forhindringer i vejen. Det er historien om den
                        unge digterinde Corinne, en moderne kvindetype af blandet nationalitet,
                        halvt italiener og halvt englænder. Hun elsker den unge englænder Oswald, og
                        kærligheden er gengældt, men alligevel kan forbindelsen ikke blive til
                        noget, fordi Oswald ikke kan passe den selvstændige og passionerede
                        italienerinde ind i sit billede af kvinden. Brandes kalder <em>Corinne</em>
                        for ”et Digt om Nationalfordomme” (Brandes 1872a:199), og de fordomme der
                        hér står for skud, er først og fremmest Oswalds protestantiske kønsmoral og
                        patriarkalske kvindesyn. Men Oswalds livsholdning viser sig også på et andet
                        område, som tillægges en afgørende betydning i romanen, nemlig i hans totale
                        mangel på modtagelighed for kunsten og det æstetiskes rolle i tilværelsen,
                        som gør ham ude af stand til at forstå Corinne.</p>
                    <p>Romanen udspiller sig i Rom, hvor Corinne forgæves forsøger at åbne Oswalds
                        øjne for glæden ved sanserne og de æstetiske oplevelser i kunsten. Brandes’
                        læsning af romanen forløber som en lystvandring rundt i byens kulturelle og
                        arkitektoniske seværdigheder, som han supplerer med rejseminder fra sin egen
                        Italiensrejse. Forelæsningen er bemærkelsesværdig ikke alene ved sit
                        personlige og subjektive præg, men også og måske især ved sin overraskende
                        omfavnelse og besyngelse af ”Katholicismens liberale Forhold til Kunsten”
                        (Brandes 1872a:219), sådan som Brandes mente at se denne manifesteret i
                        italiensk renæssancekunst og arkitektur. Med sin tilbøjelighed til
                        katolicisme synes Brandes nærmest at tilsidesætte sin antikirkelige
                        dagsorden i en højere sags tjeneste. Men hvilken?</p>
                    <p>For Brandes står den italienske renæssances kunstneriske og arkitektoniske
                        hovedværker som Michelangelos fresker i det Sixtinske Kapel i Rom,
                        Peterskirken sammesteds og Markuskirken i Venedig som monumenter over en
                        æstetisk sensibilitet og frigjort menneskelighed, som udgør den totale
                        kontrast til den nordiske protestantismes kunstfjendske askese. Men samtidig
                        forsøger han at argumentere for en forbindelse eller historisk parallel
                        mellem 1400- og 1500-tallets italienske renæssance og den del af den tyske
                        romantik på tærsklen til 1800-tallet, som vendte sig bort fra
                        oplysningstidens stejle fornuftstro og på ny orienterede sig mod
                        katolicismen. I de Staëls roman er det Corinne, der fremfører denne
                        orientering mod katolicismen for dens generøsitet, moralske overbærenhed og
                        æstetiske liberalitet. Brandes ser denne åbenhed for katolicismens æstetiske
                        kultur som et udtryk for den indflydelse, de Staël havde modtaget fra
                        brødrene Schlegel og fra Immanuel Kants æstetik, som opfattede kunsten som
                        et selvstændigt og selvberoende område af den menneskelige erkendelse, som
                        ikke skulle underlægges moralske eller sociale krav. Læsningen af
                            <em>Corinne</em> udvikler sig således samtidig til et stykke
                        anskuelsesundervisning i den æstetiske betragtning af kunst.</p>
                    <p>I romanen lader de Staël Oswald forarges moralsk over den kropslige nøgenhed
                        og sanselighed i Michelangelos fremstilling af guddommen og profeterne i det
                        Sixtinske Kapel, ligesom det falder den protestantiske nordbo for brystet,
                        at de italienske renæssancekunstnere kunne finde på at udsmykke kristne
                        bygninger med figurer fra antikkens hedenske gudeverden. Men netop i den
                        frie maleriske behandling af religiøse motiver og i den liberale omgang med
                        forskellige billedtraditioner ser Brandes et afgørende tegn på
                        renæssancekunstens gryende modernitet. Et andet sted i romanen fører Corinne
                        Oswald ind i Colosseum, hvor den moralske englænder ikke kan føle andet end
                        indignation ved tanken om al det kristne blod, der er blevet udgydt på dette
                        sted. Også denne scene udlægges af Brandes som et eksempel på den manglende
                        kunstfølelse i protestantismen. Han parafraserer Kants inddeling af den
                        menneskelige erkendelse i tre forskellige sfærer eller domæner: den
                        praktisk-moralske, den teoretiske og den æstetiske og kan konkludere, at
                        Oswald er en mand, der savner den æstetiske disposition: ”Han har ingen
                        Øine, hans Forstand og hans Moral have berøvet hans Sandser deres Friskhed.
                        Derfor formaaer han ikke at glemme Indholdet over Formen […]” (Brandes
                        1872a:209).</p>
                    <p>At glemme indholdet over formen bliver på den måde den overraskende
                        udgangssalut til <em>Emigrantlitteraturen</em> – overraskende ikke mindst i
                        lyset af åbningsforelæsningens krav om at sætte indhold og ”problemer” til
                        debat. Brandes’ begejstring for katolicismens æstetiske kultur kan ses som
                        et led i hans opgør med den hjemlige protestantisme, som var blevet næret af
                        hans indtryk under Italiensopholdet. Selv Brandes’ ungdomsidol Søren
                        Kierkegaard må nu høre for sin protestantiske mangel på ”kunstnerisk
                        Dannelse” (Brandes 1872a:212). Men den æstetiske disposition og evnen til at
                        vurdere kunst som kunst bliver hos Brandes samtidig til en slags lakmusprøve
                        på modernitet. Da han til slut skal illustrere sin tanke om katolicismens
                        liberalitet i forhold til kunsten, griber han til egne iagttagelser fra
                        Markuskirken i Venedig, som fremmales som et formeligt sansebombardement, en
                        ”malerisk” arkitektur i kulørt marmor og forgyldte ornamenter. Som for at
                        sætte trumf på og understrege pointen om at den kunstneriske form her er sat
                        fri af bygningens religiøse indhold og funktion, sammenligner han kirken med
                        en haremskvinde, ”en deilig, hvilende Haremsskjønhed, tungt belæsset med
                        Guld, Perler og funklende Diamanter, med den rigeste Brocade, der dækker
                        hendes mauriske Løibænk” (Brandes 1872a:221), og han finder støtte til denne
                        fortolkning ved at citere fra kirkens latinske indskrift, hvor værkets to
                        ophavsmænd Francisco og Valerio Zuccato – i Brandes’ udlægning – opfordrer
                        til at se på kirken som et kunstværk.</p>
                    <p><em>Emigrantlitteraturen</em> ender således noget overraskende som en apologi
                        for kunstens autonomi og den tidlige tyske romantiks æstetiske arvegods. Et
                        passioneret forsvar for en slags ”l’art pour l’art” (Brandes 1872a:210), som
                        Brandes mente at finde den i den katolske renæssancekunsts artistiske frihed
                        i forhold til kirkens religiøse dogmer, og som han på tærsklen til
                        1800-tallet så genopstå i Kants og den tidlige tyske romantiks insisteren på
                        kunsten og den æstetiske smagsdom som et særligt område af den menneskelige
                        erkendelse med sine egne særlige love.</p>
                    <p>I det hele taget er det værd at hæfte sig ved det overvejende positive syn på
                        romantikken, som præger <em>Emigrantlitteraturen</em>, og som står i mærkbar
                        kontrast til perspektivet i de følgende bind af <em>Hovedstrømninger</em>,
                        som skulle anlægge en mere krigerisk attitude til romantikkens senere
                        manifestationer i Tyskland og Frankrig. Den franske emigrantlitteratur var
                        for Brandes den ”sunde” del af reaktionen på 1700-tallet, ”en Art Romantik
                        før Romantiken” (Brandes 1872a:227), dvs. før romantikken underlagde sig de
                        gamle autoriteter i form af kirke og kongemagt og blev til hegemoniske
                        skoler i forskellige nationale aftapninger. </p>
                </div>
                <div>
                    <h2>f. Komparatisme og kulturmøde</h2>
                    <p><em>Emigrantlitteraturen</em> fortolker således den tidlige romantik som et
                        kosmopolitisk forehavende – en europæisk blandingskultur, som opstod af
                        mødet mellem folk, nationaliteter og kulturer efter Den Franske Revolution.
                        Med et begreb fra det sene 1900-tals postkoloniale litteraturkritik kan man
                        sige, at Brandes betoner den indbyggede ”hybriditet” i romantikkens
                        kulturelle poetik, som kom til udtryk i det paradoks, at den i Frankrig blev
                        anset for ’tysk’, mens den i Tyskland blev anset for ’romansk’. Det er i
                        dette perspektiv, at kosmopolitten og revolutionens intellektuelle <em>first
                            lady</em> Madame de Staël kan indsættes i rollen som den store
                        litteraturhistoriske formidlings- og reformatorfigur, hvis historiske
                        mission det var at foranstalte en dialog og en syntese mellem tilsyneladende
                        uforenelige europæiske kultur- og idétraditioner – mellem Syd og Nord,
                        mellem katolicisme og protestantisme og mellem 1700-tallets fornuftstro og
                        1800-tallets nye æstetiske sensibilitet.</p>
                    <p>At gøre den nationale poetik relativ for nationen. Sådan sammenfattede
                        Brandes de Staëls indsats med en formulering, som i virkeligheden også kunne
                        gælde for hans eget projekt. Med sin sammenlignende litteraturbetragtning og
                        sin insisteren på at behandle de europæiske hovedlitteraturer som et samlet
                        kompleks ydede Brandes hermed et pionerbidrag til etableringen af den
                        moderne komparative litteraturvidenskab, som i de følgende årtier skulle
                        udvikle sig til en selvstændig fagdisciplin med egne tidsskrifter, lærestole
                        og videnskabelige standarder – fri af de gamle nationalfilologier, som havde
                        tjent opkomsten af 1800-tallets europæiske nationalstater. Men når Brandes
                        undertiden nævnes som ”père du comparatisme” (Madsen 2004:65), er det også
                        vigtigt at have blik for en afgørende forskel mellem Brandes’ metode og den
                        senere komparative litteraturvidenskab. Den komparative litteraturvidenskab,
                        sådan som den skulle blive praktiseret og institutionaliseret som akademisk
                        disciplin i de følgende årtier, var først og fremmest en metode til at
                        undersøge og påvise påvirkninger mellem de europæiske litteraturer – en
                        erkendelsesinteresse som ikke spiller nogen rolle hos Brandes, hvor det
                        sammenlignende perspektiv altid tjener et andet formål. Lars Peter Rømhild
                        har sammenfattet forskellen på følgende måde: ”He [Brandes] made comparisons
                        to stimulate thinking and sometimes to <em>produce</em> influences, but in
                        most cases not to show former influences and explain them genetically”
                        (Rømhild 1980:286).</p>
                    <p>Brandes’ komparatisme var med andre ord underordnet hans kulturhistoriske og
                        kulturkritiske interesse [forslag til engelsk oversættelse: his essentially
                        extrinsic approach to literary criticism] – i litterære tekster som
                        psykologiske dokumenter for skiftende epokers tanker og følelser. Mod
                        slutningen af <em>Emigrantlitteraturen</em> opsummerer han programmatisk sit
                        synspunkt – her med polemisk adresse til den hegelske begrebsæstetik: ”Man
                        troer at Digtarterne og Digterværkerne skyde ud af hinanden som Grenene paa
                        et Træ, istedenfor at studere dem i deres Sammenhæng med Culturen, med det
                        hele Liv.” (Brandes 1872a:269). I Brandes’ idé om den sammenlignende
                        litteraturbetragtning lå en vision om at litteratur og litteraturkritik
                        kunne fungere som medier for kulturdiplomati og for udveksling af idéer
                        mellem folk og nationer. Men som vi skal se, var det ikke dette fredelige og
                        forsonlige budskab, som kom til at stå i fokus for modtagelsen af værket i
                        den danske offentlighed i 1872. Det blev tværtimod den mest polemiske,
                        negative og krigeriske del af Brandes’ udspil, som den offentlige modtagelse
                        fæstnede sig ved.</p>
                </div>
            </div>
            <div class="chapter">
                <h1 id="modtagelse">4. Modtagelse og efterliv</h1>
                <div>
                    <h2>a. Den samtidige modtagelse</h2>
                    <p>Afholdelsen i november og december 1871 af de tolv offentlige forelæsninger
                        blev et tilløbsstykke, som trak fulde auditorier på Københavns Universitet
                        og gjorde Brandes til det store samtaleemne i byen. I et brev til Georges
                        Noufflard fra 17. november kan han triumferende berette om de tumultagtige
                        scener ved den fjerde forelæsning, hvor næsten 400 mennesker – heraf ifølge
                        Brandes omkring 150 kvinder! – måtte presse sig sammen og flere tage plads
                        på trappen og ude i sneen på Vor Frue Plads foran auditoriet i ventetiden,
                        før de blev lukket ind (Brandes 1952:39). I pressen svirrede rygterne om den
                        unge rebel, der fra universitetets kateder fremførte sit flammende angreb på
                        samfundsordenen, nationen, kristendommen og ægteskabet.</p>
                    <p>Som Brandes mere ydmygt skriver i det korte forord til den trykte udgave af
                            <em>Emigrantlitteraturen</em>, var det for at undgå de verserende
                        ”Misforstaaelser […] Fordreielser og Overdrivelser” (Brandes 1872a:5), at
                        han valgte at udgive forelæsningerne. Men havde han næret et ønske om hermed
                        at kunne dæmpe gemytterne og lægge låg på skandalen, måtte han tro om igen.
                        Udgivelsen af forelæsningerne blev i stedet en mediebegivenhed, som
                        mobiliserede toneangivende dele af den danske intelligentsia til at
                        iværksætte en målrettet kampagne mod Brandes, der udsattes for anklager om
                        både usædelighed, uvidenskabelighed og socialisme. Kampagnen ødelagde
                        Brandes’ chancer for at få den eftertragtede stilling som professor i
                        æstetik og fik ydermere den konsekvens, at han i en årrække blev udsat for
                        et regulært <em>Berufsverbot</em> i flere københavnske aviser og
                        tidsskrifter, hvor han hidtil havde ernæret sig som litteraturkritiker og
                        teateranmelder.</p>
                    <p>Som Beth Juncker har vist, samlede kritikken og debatten om
                            <em>Emigrantlitteraturen</em> sig især om tre indbyrdes sammenhængende
                        temaer: det litterære, det moralsk-religiøse og det samfundsmæssige (Juncker
                        1980). Det første handlede om <em>Emigrantlitteraturen</em> som forskning,
                        om Brandes’ metode og dennes videnskabelighed eller mangel på samme. Det
                        moralsk-religiøse gik på Brandes’ ateisme og agitation for ”den frie Tanke”
                        og undsigelse af kristendommen som øverste autoritet i tilværelsen. Det
                        samfundsmæssige handlede især om det samfundsnedbrydende element i Brandes’
                        program og dets affinitet til den samtidige socialisme.</p>
                    <p>At en litterær afhandling af en liberal fritænker som Brandes overhovedet
                        kunne blive sat i bås med socialisme, siger lidt om den nervøse og perplekse
                        stemning, som herskede i Danmark i kølvandet på Kommunardopstanden i Paris i
                        maj 1871. København havde i sommeren 1871 været vidne til de første spæde
                        tegn på socialisme med Louis Pios lancering af Danmarks første arbejderavis
                            <em>Socialisten</em> og med organiseringen af den første strejke i
                        landet på skibsværftet Burmeister &amp; Wain i september, og skæbnen ville,
                        at den danske afdeling af Første Internationale så dagens lys netop måneden
                        før Brandes holdt sine forelæsninger. Sammenfaldet af disse begivenheder
                        forklarer hvorfor socialismen blev den politiske kontekst, som
                            <em>Emigrantlitteraturen</em> blev læst ind i – om end man heller ikke
                        skal undervurdere, at der var tale om en bevidst vildledningsstrategi fra
                        Brandes’ modstanderes side.</p>
                    <p>Kampagnen blev anført af de to nationalliberale dagblade <em>Fædrelandet</em>
                        og <em>Dagbladet</em> og det grundtvigianske organ <em>Hejmdal</em>.
                        Nationalliberalismens flagskib Fædrelandet afsatte ikke mindre end 9 store
                        artikler (heraf 7 forsideartikler) til sagen, mens <em>Hejmdal</em> kørte en
                        serie på 5 store forsideartikler, hvilket indikerer med hvilken alvor man så
                        på ”problemet” Brandes.</p>
                    <p>Ser vi først på modtagelsen i <em>Fædrelandet</em>, er det iøjnefaldende,
                        hvordan man i den nationalliberale lejr så på Brandes som en overløber, der
                        havde gjort front imod den nationalliberale dannelse, som havde opfostret
                        ham. Ligeledes står det her klart, i hvor høj grad debatten om
                            <em>Emigrantlitteraturen</em> var en politisk debat, hvilket også
                        fremgår af det forhold, at to af de mest artikulerede stemmer i kritikken
                        tilhørte to af periodens mest profilerede nationalliberale politikere og
                        personligheder, digteren og redaktør ved <em>Fædrelandet</em> Carl Ploug
                        (1813-1894) og teologen, biskop D.G. Monrad (1811-1887), der som
                        konseilspræsident 1863-1864 havde haft et hovedansvar for den danske politik
                        under krigen i 1864.</p>
                    <p>Carl Ploug slog i <em>Fædrelandet</em> tonen an med en kommentar 17. februar,
                        hvor han omtalte Brandes som en ”uvaarn Tøs” og som en ”Petroleuse” – det
                        udtryk som under Pariserkommunen anvendtes om de kvindelige terrorister, der
                        benyttede sig af petroleum til ildspåsættelse. Anklagen mod Brandes for at
                        stå i ledtog med socialismen kom i stand via følgende associationsrække:
                        Først anholdt Ploug Brandes’ uforsigtige omtale af selvmordet (i anledning
                        af Senancourts <em>Obermann</em>) som den ultimative form for individets
                        emancipation fra den kristne etik; dernæst gik han i rette med Brandes’
                        respektløse dissekering af begrebet ”hjem”, som han opfattede som en hån mod
                        familielivet og dermed mod en af de bærende søjler i den nationalliberale
                        kultursyntese. Herefter gik Ploug ind på en diskussion af den af Brandes
                        anvendte figur om individets kamp mod samfundet, som han mente fik en
                        særegen betydning, når denne ”med koldt Blod” førtes fra universitetets
                        katedre ”for en Mængde ubefæstede og letbevægelige unge Mennesker” og ”paa
                        et Tidspunkt, da opløsende Kræfter have begyndt at røre sig”. Det fremgår
                        her tydeligt, at det var selve tidspunktet og timingen for Brandes’
                        forelæsninger, der gjorde dem kontroversielle. Selve det forhold at en
                        gruppe, især unge mennesker, havde været forsamlet til en forelæsningsrække,
                        som havde karakter af agitation, var nok til at skyde Brandes socialisme i
                        skoene. Ploug endte sit indlæg med at kalde den unge brandstifter til orden
                        ved at minde ham om hans jødiske herkomst og opfordre ham til at optræde med
                        større taknemmelighed mod ”det Samfund, der har givet hans Fædre gjæstfri
                        Ly”.</p>
                    <p>Brandes forsøgte at tage til genmæle mod Plougs anklager og antisemitiske
                        udfald mod hans ret til at ytre sig, men måtte nu gøre sig den bitre
                        erfaring, at aviser og tidsskrifter, hvor han tidligere havde publiceret sin
                        litterære kritik og teateranmeldelser, lukkede sig for ham, således at han
                        var nødt til at indrykke sit svar til Ploug som et betalt inserat i
                            <em>Dagbladet</em> (22.2.). Samtidig fortsatte <em>Fædrelandet</em> sin
                        kampagne, idet forfatteren og kritikeren Rudolf Schmidt over to
                        forsideartikler (9.3. og 11.3.) tog grovfilen i brug mod Brandes, der blev
                        dadlet for sin subjektivitet og mangel på originalitet som forsker og igen
                        måtte lægge øre til anklagerne for socialisme. ”Bag Hr. Brandes’s
                        Forevisning af æsthetisk Nips”, konkluderede Schmidt, ”røber der sig et
                        afgørende Misnøje med Samfundsindretningen i det Hele, et fanatisk Ønske om
                        at ordne den om fra Grunden” (<em>Fædrelandet</em> 11.3.).</p>
                    <p>Et andet vigtigt angrebspunkt i den nationalliberale kritik gik på selve
                        Brandes’ kritiske metode og bestod i at sige, at
                            <em>Emigrantlitteraturen</em> slet ikke var æstetik eller videnskab, men
                        derimod agitation – ”et socialt Tendensindlæg”. Kritikeren Peter Hansen
                        fremfører denne anke i sin anmeldelse i <em>Dagbladet</em> (27.3.), og D.G.
                        Monrad gentager synspunktet i sin artikelserie om ”Den frie Tanke og Dr.
                        Brandes’s Forelæsninger” (<em>Fædrelandet</em> 4.-6.4.). Monrad afviste
                        Brandes’ fordring om social problemdebat ud fra et princip om kunstens
                        autonomi: ”Naturligvis har Konsten sine egne Problemer, men de ere rent
                        konstneriske” (<em>Fædrelandet</em> 4.4.). I lighed med Peter Hansen og
                        Rudolf Schmidt efterlyste han æstetiske vurderinger af de behandlede værker
                        hos Brandes. <em>Emigrantlitteraturen</em> blev med andre ord (forsøgt)
                        vurderet ud fra kriterier fra den spekulative hegelske æstetik, som Brandes
                        havde forladt med sin tilslutning til Taines positivisme.</p>
                    <p>Den grundtvigianske opposition mod Brandes tegnedes af forfatteren og
                        juristen Carl Rosenberg, der i en artikelrække med titlen ””Den frie Tanke”
                        og det danske Aandsliv i det 19de Hundredaar” (<em>Hejmdal</em> 11.-15.3.)
                        tog til genmæle mod Brandes’ påstand om dansk litteraturs hendøende
                        tilstand. Det passede ikke, mente Rosenberg, der i stedet satte sig for at
                        vise, hvordan dansk litteratur i 1800-tallet havde oplevet en frodig
                        blomstringsperiode på basis af den grundtvigske treenighed af det nordiske,
                        det folkelige og det kristelige. Dansk litteratur havde ikke nødig at søge
                        efter ”fremmed” næring i Europa. Af samme grund fandt Rosenberg det heller
                        ikke nødigt at gå nærmere ind i en beskrivelse af emnet for
                            <em>Emigrantlitteraturen</em>, ”det store Hospital for Sindssyge, som
                        Forfatteren fører os ind i” (<em>Hejmdal</em> 11.3.).</p>
                    <p>Den nationalliberale-grundtvigianske koalition mod Brandes blotlagde på den
                        måde en vis xenofobi i datidens danske kulturelite, som Brandes også
                        sidenhen i sin karriere skulle få at føle. Henry J. Gibbons har opsummeret
                        elementerne i den nationale modstand mod Brandes på følgende måde:
                        ”Brandesianism was Jewish, <em>udansk</em>, foreign, European, Asiatic,
                        oriental, or – perhaps worst of all – French.” (Gibbons 1980:64). Mest
                        direkte kom den antisemitiske tendens til syne i den nationalliberale
                        kritik, hos Ploug og Rudolf Schmidt, som ikke vidste pænere at sige om
                        Brandes’ veltalenhed og stilistiske brillans som skribent, end at denne
                        egenskab ”snarest er at betragte som en Arvelod, der overalt følger den
                        semitiske Stamme” (Fædrelandet 9.3.1872). I en anonymt udgivet pjece om
                            <em>Den ny sensualistiske Lære og Dr. Brandes</em> mente Dr. Schleisner
                        tilsvarende, at Brandes’ æstetiske vurderinger ubevidst bar med sig et
                        ”Stænk af Orientalisme” (Schleisner 1872:16), som gjorde ham ude af stand
                        til at forstå den nationale danske kunst og litteratur.</p>
                    <p>Med mere eller mindre ufine midler bidrog kampagnen mod
                            <em>Emigrantlitteraturen</em> således til at skabe billedet af Brandes
                        som en <em>persona non grata</em>, en fjende af det etablerede samfund, som
                        af samme grund var uegnet til at beklæde et embede som statens tjener.</p>
                </div>
                <div>
                    <h2>b. Modtagelsen i Tyskland</h2>
                    <p>Den modstand, der prægede den danske modtagelse af
                            <em>Emigrantlitteraturen</em>, træder ekstra i relief, når man
                        sammenligner med værkets modtagelse i nabolandene. Svenske og norske
                        anmeldere var anderledes positivt indstillede over for værket, som blev
                        fremhævet for sin originalitet og sin levende og engagerede
                        fremstillingsform. Og endnu stærkere fremstår kontrasten, når man ser på
                            <em>Emigrantlitteraturens</em> modtagelse i Tyskland, hvor bogen udkom i
                        september 1872. Brandes havde her en god advokat i oversætteren Adolf
                        Strodtmann, som med sin velvillige introduktion til den tyske udgave og med
                        sin til dels heroiserende omtale af Brandes i bogen <em>Das geistige Leben
                            in Dänemark</em> fra 1873 sørgede for, at Brandes fik den bedst
                        tænkelige entré på det tyske litteraturmarked (jf. Bruns 1977). Brandes blev
                        således i Tyskland modtaget som den dristige unge fritænker, som havde
                        udfordret den danske ortodoksi og var blevet slået ned af en reaktionær
                        dansk opinion. Den tyske modtagelse var for så vidt ikke mindre politisk end
                        den danske; blot var tendensen og vurderingen af værket den modsatte, idet
                        Brandes blev modtaget med åbne arme af tyske liberale kritikere og
                        anmeldere.</p>
                    <p>Af de meget positive og imødekommende anmeldelser og omtaler af
                            <em>Emigrantlitteraturen</em> i tyske medier fremgår tydeligt, at
                        anmelderne var blevet grundigt informeret om værkets skæbne i Danmark. I
                            <em>Das Magazin für die Literatur des Auslandes</em> (nr. 49, 1872, s.
                        640) refererer Theodor Storm loyalt Brandes’ opgør med ”die Versumpfung”
                        [forsumpetheden] i skandinavisk åndsliv og forudser, at
                            <em>Emigrantlitteraturen</em> vil få en skelsættende betydning for
                        udbredelsen af europæiske friheds- og fremskridtsidéer i Norden – ”Eine
                        bittere Medizin zwar, aber hoffentlich von heilsamen Folgen” [en bitter
                        medicin, men forhåbentlig med helbredende effekter] (St. 1872:640).
                        Anmelderen noterer samtidig med en vis tilfredshed, at Brandes’
                        litteraturhistoriske drama vil have sit klimaks i det unge, liberale
                        Tyskland.</p>
                    <p>I <em>Literarisches Centralblatt</em> hylder den anonyme anmelder tilsvarende
                        Brandes for hans kompromisløse angreb mod dansk selvtilstrækkelighed og
                        selvsikkerhed. Anmeldelsen hæfter sig især ved Brandes som retoriker og
                        agitator – ”Ein literarischer Gambetta proclamiert Brandes darin die
                        geistige Revolution” [Som en litterær Gambetta proklamerer Brandes i Danmark
                        den åndelige revolution] (Anon. 1873:820). Forelæsningerne roses for deres
                        åndrighed og elegante karakteriseringskunst, og Brandes sammenlignes med en
                        læge, der træder ind på en tillukket og ildelugtende sygestue og beordrer
                        skodderne trukket fra og vinduerne lukket op, så luften og solen kan komme
                        ind i lokalet. Anmelderen anholder <em>Emigrantlitteraturens</em> hang til
                        forenklede modstillinger, men roser samtidig værket for dets slående
                        analogier mellem forskellige kulturtraditioner. Brandes’ reformarbejde har
                        vores fulde sympati, slutter anmeldelsen.</p>
                    <p>På samme måde hylder Robert Waldmüller (pseudonym for forfatteren og maleren
                        Charles Edouard Duboc) i <em>Blätter für literarische Unterhaltung</em>
                        (Waldmüller 1874:92-93) Brandes som en ensom forkæmper for frihed og moderne
                        videnskab i de skandinaviske lande, men ”Er hat bei diesem Kampfe die
                        liberalen Elemente aller Nationen auf seiner Seite” [Han har i disse kampe
                        de liberale elementer i alle nationer på sin side] (Waldmüller 1874:93).
                        Brandes roses igen for sin friske og levende fremstillingsform, og
                        Waldmüller vurderer <em>Emigrantlitteraturen</em> som et værk af almen
                        europæisk interesse.</p>
                    <p>De tre eksempler viser, hvordan der i Tyskland var anderledes gode
                        udfoldelsesmuligheder for en liberal og kosmopolitisk kritiker og formidler
                        som Brandes, og den positive interesse var medvirkende til, at Brandes i de
                        følgende år satte ind på at skabe sig en karriere i Tyskland. Takket være
                        Strodtmann udkom de tre følgende bind <em>Hovedstrømninger</em> nærmest
                        simultant i tyske udgaver (Brandes 1873, 1874 og 1876), og i 1874 blev
                        Brandes hyret som fast skribent ved Julius Rodenbergs nystartede liberale
                        tidsskrift <em>Deutsche Rundschau</em>, hvor han de følgende 15 år skulle
                        publicere en række centrale afhandlinger om europæiske forfattere og
                        kulturpersonligheder, kulminerende med den store afhandling om Friedrich
                        Nietzsche i 1890.</p>
                    <p>Samtidig med Brandes’ tiltrædelse ved <em>Deutsche Rundschau</em> fremkom i
                        tidsskriftets oktober-nummer en anmeldelse af de første tre bind af
                            <em>Hovedstrømninger</em> ved Friedrich Kreyssig. Også Kreyssig hylder
                        den kosmopolitiske ambition i værket og Brandes som progressiv fortaler for
                        frihed og moderne videnskab, men herudover hæfter han sig også ved det
                        fagligt nyskabende ved Brandes’ metode. <em>Hovedstrømninger</em> er ikke
                        litteraturhistorie i traditionel forstand, hverken biografisk-genetiske
                        forfatterportrætter, bibliografiske annaler eller æstetisk kunstkritik. ”Wer
                        also das Buch zur Hand nähme, um etwa auf eine Prüfung über
                        Literaturgeschichte sich vorzubereiten, der ginge gewiss an die falsche
                        Adresse” [den der altså måtte tage bogen i hånden med det formål at
                        forberede sig til en eksamen i litteraturhistorie, går galt i byen]. Men
                        hvad Brandes derimod gør synligt, er litteraturens ”tankearbejde” og de
                        store forskydninger i det tyske og det franske samfunds ”psykologi” i
                        perioden (Kreyssig 1874:140). Kreyssig bemærker samtidig, at Brandes ikke
                        viger tilbage for slagord og anekdoter, men også dette træk fremhæves som et
                        eksempel på Brandes’ originalitet og frigjorthed i forhold til den hegelske
                        skole i æstetikken.</p>
                    <p>Da <em>Emigrantlitteraturen</em> i 1882 udkom i en revideret tysk andenudgave
                        (Brandes 1882), fulgte endnu en meget anerkendende anmeldelse i <em>Blätter
                            für literarische Unterhaltung</em> af Otto Weddigen, der fremhæver
                        Brandes’ værk som et pionerbidrag til den sammenlignende
                        litteraturvidenskab. Weddigen peger desuden på Brandes’ kulturhistoriske og
                        psykologiske litteraturbetragtning som værkets store merit: ”Es ist kein
                        Buch in dem gewöhnlichen Sinne unserer Literaturgeschichten, es ist kein
                        Sammelsurium von Namen und Daten, sondern ein Erzeugnis, welches die
                        Literaturen vom psychologischen Standpunkt aus betrachtet” [det er ikke
                        litteraturhistorie i konventionel forstand, ikke et sammensurium af navne og
                        årstal, men derimod et produkt af en psykologisk betragtning af
                        litteraturerne] (Weddigen 1882:750).</p>
                    <p>De to sidstnævnte anmeldelser vidner om Brandes’ voksende renommé i Tyskland
                        som litteraturkritiker og kosmopolitisk formidler – en god europæer og
                        kulturmissionær, som Friedrich Nietzsche opsummerede hans rolle i det før
                        citerede privatbrev fra 1887 (Brandes 1966:441). I samme periode kom Brandes
                        også til at spille en hovedrolle for introduktionen af moderne skandinavisk
                        litteratur, fx Henrik Ibsen og Bjørnstjerne Bjørnson, i Tyskland. Den status
                        og prestige som Brandes nød i unge radikale litteraturmiljøer i Tyskland,
                        fremgår af følgende karakteristik fremsat af teaterkritikeren, dramatikeren
                        og stifteren af den naturalistiske teaterscene Freie Bühne i Berlin, Otto
                        Brahm, i <em>Frankfurter Zeitung</em> 13.3. 1884 i anledning af en opførelse
                        af Ibsens drama <em>Gengangere</em>: </p>
                    <blockquote>Ikke uden misundelse kan vi tyskere se på den nordiske poesis
                        udvikling […] en sammenhængende litteraturbevægelse […] som sigter mod
                        befrielse af sindene fra det dybe mørke […] Det er med en „gylden
                        hensynsløshed“ at Ibsen og Bjørnson og det unge Skandinavien, som har en
                        fører i Georg Brandes, kæmper mod det middelalderlige pres, som bebyrder
                        sindene i disse biskopregerede lande […] Først da Georg Brandes, for omtrent
                        15 år siden vakte sine landsmænd ved at fortælle om ‚Hovedstrømninger‘ i den
                        moderne litteratur, brød en ny epoke igennem; ligesom den klassiske periode
                        i vores litteratur førtes frem af Lessing og Herder, er dette gennembrud
                        sket under tilskyndelse af en ren kritisk ånd (Brahm 1913:74).</blockquote>
                    <p>På toppen af den skandinaviske bølge og Brandes’ berømmelse i Tyskland udkom
                        i 1890’erne en række samlede nyudgivelser af <em>Hovedstrømninger</em> og
                        dermed også en ny række af anmeldelser, hvor den fortsatte anerkendelse af
                        Brandes’ som den store moderne gennembrudsfigur blandes med begyndende
                        kritiske røster. Et eksempel herpå er Franz Mehrings anmeldelse af de
                        samlede <em>Hovedstrømninger</em> i <em>Die neue Zeit</em>, hvor Brandes
                        møder kritik for sin borgerlige og idealistiske historieforståelse: ”Als
                        bürgerlicher Schriftsteller bewegt sich Brandes immer auf idealistischem
                        Boden; er behauptet zwar gelegentlich überall ins Leben zurückzugreifen,
                        aber die Erkenntnis, dass sich die literarische Bewegung in letzter Instanz
                        aus der ökonomischen Entwicklung erklärt, ist ihm fremd” [Som borgerlig
                        forfatter færdes Brandes altid på idealistisk grund; han hævder ganske vist
                        lejlighedsvis, at han overalt griber tilbage til livet, men den erkendelse,
                        at den litterære bevægelse i sidste instans er en afbildning af den
                        økonomiske udvikling, er ham fremmed]. Mehring ender dog med at prise
                        Brandes for hans levende og åndrige stil, der ”schmeckt wie feuriger Wein,
                        verglichen mit der faden Limonade der preussischen Literaturgeschichte” [der
                        smager som fyrig vin, sammenlignet med den preussiske litteraturhistories
                        fade limonade” (Mehring 1893-1894:311).</p>
                </div>
                <div>
                    <h2>c. Modtagelsen i Frankrig</h2>
                    <p>Den velvillige tyske modtagelse af <em>Emigrantlitteraturen</em> kan
                        sammenholdes med bogens skæbne i Frankrig. Når en sådan sammenligning er
                        særlig interessant, er det ikke bare fordi <em>Emigrantlitteraturen</em>
                        handlede om fransk litteratur, men også fordi Frankrig i samtiden nød en
                        status som hovedland i den litterære verdensrepublik. Paris var det
                        kulturelle centrum for kunstnerisk og litterær innovation i Europa og verden
                        – stedet hvorfra nye litterære og kunstneriske bevægelser blev udstukket og
                        de gældende kriterier for litterær kvalitet og modernitet blev fastsat. Af
                        disse grunde udgjorde det franske marked for Brandes og følgende
                        generationer af moderne skandinaviske forfattere det forjættede land og det
                        eftertragtede marked, hvor man mere end noget andet sted i verden ønskede at
                        få sine tekster publiceret og bedømt. Men som vi skal se, var Frankrig
                        samtidig det sted i Europa, hvor Brandes havde sværest ved at skabe sig et
                        navn, fordi den nationale arrogance og modstand mod fremmede litterære
                        påvirkninger her var så meget stærkere end andetsteds.</p>
                    <p><em>Emigrantlitteraturen</em> blev ellers grundigt introduceret allerede i
                        1873 i form af en over 30 sider lang artikel af Henri Blaze de Bury i
                        novembernummeret af tidens førende kosmopolitiske kulturtidsskrift <em>Revue
                            des deux mondes</em>. Artiklen rummer ingen kritisk evaluering af
                        værket, men byder på et kongenialt og medrivende resumé af hovedtankerne i
                            <em>Emigrantlitteraturen</em> (baseret på den tyske oversættelse)
                        suppleret med en række franske originalcitater fra Chateaubriand og Madame
                        de Staël. Den fransktalende verden havde således tidligt lejlighed til at
                        stifte bekendtskab med Brandes’ sammenlignende litteraturbetragtning og hans
                        litteraturhistoriske hovedtese om hovedstrømmen i det 19. århundredes
                        europæiske litteratur som en vekselvirkning mellem ånden fra Voltaire og
                        ånden fra Rousseau.</p>
                    <p>Alligevel skulle der gå næsten 10 år, før den franske offentlighed igen hørte
                        om Brandes, denne gang i form af en kritisk portrætartikel ved Arvède Barine
                        (pseudonym for Madame Charles Vincens) i <em>La Revue Bleue</em> (Barine
                        1883). Denne artikel er særlig interessant ved at indeholde en moralsk og
                        ideologisk funderet kritik af Brandes’ menneske- og samfundssyn i
                            <em>Emigrantlitteraturen</em>. Barine karakteriserede Brandes som en
                        ”sekterisk” discipel af Rousseau og mente, at hans temperament var løbet af
                        med ham i hans lidenskabelige kamp for naturens ret og individets frihed på
                        bekostning af ”civilisation” og samfundsmoral. Som modargument gjorde hun
                        gældende, at samfundslove og moralske adfærdsregler i et moderne civiliseret
                        samfund også og især havde den funktion at beskytte mennesker mod overgreb.
                        Barine anfægtede hermed det demokratiske afsæt for Brandes’ radikalisme,
                        idet hun antydede at konsekvensens af hans kamp for individets frisættelse i
                        realiteten ville være en legitimering af den stærkes ret.</p>
                    <p>På trods af disse og andre mere litteraturhistoriske indvendinger endte
                        Barine dog med at udtrykke sin store anerkendelse af Brandes’ dristige
                        forsøg på at fremstille en syntese af dette kaotiske kapitel i fransk
                        litteraturhistorie ud fra modstillingen Voltaire-Rousseau, og hun spåede
                        Brandes en stor fremtidig karriere. Af afslutningen på anmeldelsen fremgår
                        det, at Brandes’ værk appellerede til en vis form for nationalfølelse hos
                        den franske kritiker, som fremhævede det som danskerens største fortjeneste
                        at have demonstreret, hvordan hovedstrømninger i det 19. århundredes
                        europæiske litteratur havde deres udspring i Frankrig. ”Vi er ikke længere
                        meget forvænt med den slags komplimenter”, slutter anmeldelsen (Barine
                        1883:764).</p>
                    <p>Den afsluttende formulering giver et lille indblik i den nationale
                        nederlagsstemning, som prægede det kulturelle klima i Frankrig efter
                        nederlaget i Den Fransk-tyske Krig i 1870. Denne nederlagsstemning er
                        samtidig en vigtig del af forklaringen på den relative lukkethed, som
                        kendetegnede det litterære marked i Frankrig i perioden – i sammenligning
                        med udviklingen på det samtidige tyske bogmarked, der bl.a. kendetegnedes
                        ved en svulmende oversættelsesaktivitet, ikke mindst af skandinavisk
                        litteratur. Der var således også historiske og strukturelle årsager til, at
                        det gik trægt med udbredelsen af <em>Hovedstrømninger</em> i Frankrig, hvor
                        kun ét af de seks bind, nemlig det femte (<em>Den romantiske Skole i
                            Frankrig</em>) nåede at udkomme i fransk oversættelse i perioden.</p>
                    <p>I takt med at Brandes i løbet af eksilperioden i Berlin (1877-1883) havde
                        skabt sig en position som europæisk litteraturkritiker i Tyskland, var det
                        hans store skuffelse, at der var så behersket interesse for hans værker i
                        Frankrig. Hans skuffelse over situationen kommer eksemplarisk til udtryk i
                        et brev til vennen Noufflard 26.1.1888. Den konkrete baggrund var her den
                        ironiske, at to engelske tidsskrifter, <em>The Spectator</em> og
                            <em>Saturday Review</em>, havde omtalt <em>tyskeren</em> Georg Brandes
                        som ”den største nulevende kritiker”, hvilket gav Brandes anledning til at
                        anstille nogle betragtninger over magtforholdene i den litterære
                        verdensrepublik:</p>
                    <blockquote>Je lis toujours beaucoup de Français. J’aime votre littérature plus
                        que toute autre. J’ai écrit plus de livres sur la France que sur tout autre
                        pays et pourtant je suis parfaitement inconnu en France. Quand j’avais écrit
                        un seul article sur les Flamands on était prêt à m’ériger des statues en
                        Flandre; tout les poètes m’envoyaient leurs œuvres, tous les journaux
                        parlaient de moi. Quand j’ai écrit deux petits articles sur les écrivains
                        Russes sans même savoir leur langue, on a été tellement touché de mes
                        connaissances qu’on m’a loué, m’a traduit, m’a fait venir. Sur la France
                        j’ai écrit plus de volumes que je n’ai écrit d’articles sur la Russie, et on
                        sait à peine que j’existe. Un certain Charles Simond veut me traduire;
                        depuis deux ans il cherche en vain un éditeur, bien que Paul Bourget m’ait
                        offert d’écrire une introduction. Cela m’attriste un peu, car une réputation
                        n’est pas consacrée aussi longtemps que la France n’a pas dit son
                        mot.</blockquote>
                    <blockquote>[Jeg læser stadig meget på fransk. Jeg elsker jeres litteratur mere
                        end nogen anden. Jeg har skrevet flere bøger om Frankrig end om noget andet
                        land, og alligevel er jeg aldeles ukendt i Frankrig. Da jeg havde skrevet en
                        enkelt artikel om flamsk litteratur, var man parat til at rejse mig en
                        statue; alle digtere sendte mig deres værker; alle aviserne talte om mig. Da
                        jeg havde skrevet to små artikler om russiske digtere, endda uden at kende
                        sproget, var man så rørt over min viden, at jeg blev rost, oversat og
                        inviteret til at komme. Jeg har skrevet flere bøger om Frankrig, end jeg har
                        skrevet artikler om Rusland, og man véd knap nok, at jeg eksisterer. En vis
                        Charles Simond vil oversætte mig; han har i to år forgæves ledt efter en
                        udgiver, selvom Paul Bourget for længe siden lovede at skrive en
                        introduktion. Det ærgrer mig, for en forfatters anseelse er ikke stadfæstet,
                        så længe Frankrig ikke har afsagt sin dom.] (Brandes
                        1952:131-132)</blockquote>
                    <p>Den franske dom fremkom imidlertid i 1893 i form af en ny 20-siders
                        recenserende artikel i <em>Revue de deux mondes</em>, hvor kritikeren Jean
                        Thorel tog <em>Hovedstrømninger</em> under kærlig behandling foranlediget af
                        den nyligt udgivne, samlede tyske udgave af <em>Die Litteratur des
                            neunzehnten Jahrhunderts in ihren Hauptströmungen</em>, udgivet af
                        Leipziger-forlaget Veit &amp; Cie (1882-1892).</p>
                    <p>Thorel forholdt sig indledningsvis til Brandes’ voksende ry som europæisk
                        kritiker i Tyskland og til det synspunkt, fremsat af tyske kritikere, at det
                        skyldtes fransk nationalchauvinisme, at hans værk hidtil var blevet
                        ignoreret i Frankrig. Men den manglende franske anerkendelse skyldtes
                        snarere, mente Thorel, at Brandes slet ikke var litteraturkritiker, men
                        først og fremmest polemiker, hvis hovedsag fra starten havde været at
                        bekæmpe og ødelægge enhver form for religion. Brandes’ antiklerikale
                        dagsorden var imidlertid mindre relevant i fransk sammenhæng, og hvad den
                        danske kritiker havde at sige om fransk litteratur i
                            <em>Emigrantlitteraturen</em> imponerede ikke den franske kritiker.
                        Brandes’ lille udvalg af forfattere og værker fra perioden var ”fuldstændig
                        utilstrækkeligt” og alt for selektivt til at indfri ambitionen om at skildre
                        en hovedstrømning i 1800-tallets psykologi (Thorel 1893:343). Thorel
                        opponerede desuden mod selve det abstrakte hegelske skema, der lå til grund
                        for Brandes’ dramatiske anordning af 1800-tallets europæiske
                        litteraturhistorie som en vekselvirkning og syntese mellem ånden fra
                        Voltaire og ånden fra Rousseau, idet han stillede sig uforstående overfor,
                        hvad det for en ”liberal” ånd, som kunne udpeges som den fælles åndelige
                        kvintessens af Voltaire, Rousseau, Lessing og Schiller.</p>
                    <p>Samtidig påpegede Thorel en selvmodsigelse i Brandes’ metode og program for
                        den sammenlignende litteraturbetragtning, som bestod i at han på den ene
                        side talte om den hidtil manglende udveksling mellem de europæiske
                        nationallitteraturer og på den anden side hævdede, at de litterære værker og
                        typer i de forskellige litteraturer var kausalt betinget og bestemt af
                        hinanden. Ville man virkelig studere den dybereliggende og varige
                        påvirkninger mellem litteraturerne, mente Thorel, måtte man forlade det
                        politiserende samtidsperspektiv på litteraturen og i stedet gå til kilderne.
                        Man mærker i denne indvending indflydelsen fra den samtidige komparative
                        litteraturvidenskab, som havde sat nye videnskabelige standarder for
                        litteraturkritik, hvor en positivistisk interesse for <em>påvirkninger</em>
                        mellem værker og forfattere var trådt i stedet for den ældre
                        litteraturhistories romantisk-idealistiske forestillinger om en fælles ånd i
                        historien. Ud fra dette perspektiv kritiserede Thorel også opbygningen af de
                        seks bind <em>Hovedstrømninger</em>, idet han fremførte, at bindet om den
                        romantiske skole i Tyskland burde være kommet før det om den franske
                        emigrantlitteratur. De Staël forudsatte de tyske romantikere og ikke
                        omvendt. Problemet var igen det politiserende hegelske skema, som satte de
                        abstrakte hovedstrømninger og modstillinger mellem aktion og reaktion over
                        litteraturhistoriske fakta og kronologi og førte til en kunstig opsplitning
                        af periodens litteratur – en disposition, som især går ud over
                        Chateaubriand, hvis værk uhensigtsmæssig splittes op mellem bind 1 og bind
                        3.</p>
                    <p>I slutningen af sin anmeldelse satte den franske kritiker alle våben ind på
                        at frakende Brandes enhver legitimitet og originalitet som
                        litteraturhistoriker. Brandes’ værk var intet andet end ”en lang, forvirret
                        og indirekte forsvarstale [plaidoyer]” for politiske idéer som var
                        litteraturen fremmede eller som i sin konsekvens ville have krævet en helt
                        anden tilgang end den i værket anlagte. Som litteraturhistorie betragtet var
                        Brandes’ arbejde intet andet end en forgængelig kompilation:</p>
                    <blockquote>[…] quelque bruit qui ait été fait autour de son nom et de ses
                        livres, on s’aperçoit, le premier moment d’étonnement passé, qu’il n’y a là
                        rien qui mérite d’arrêter l’attention plus qu’il ne convient de le faire
                        pour une compilation, momentanement utile à cause de la masse des materiaux
                        qui y sont rassemblés, mais que demain le premier compilateur venu pourra
                        refaire avec plus de méthode et de clarté, ce qui rendra tout de suite
                        inutile, – même comme compilation, – toute l’œuvre de M.
                        Brandes.</blockquote>
                    <blockquote>[uanset hvilken larm der har stået omkring hans navn og hans bøger
                        opdager man, så snart den første overraskelse har lagt sig, at der ikke er
                        noget i hans værk som fortjener en større opmærksomhed end det er passende
                        at vise for en kompilation, som er brugbar i øjeblikket på grund af den
                        mængde af materiale der her er sat sammen, men som i morgen vil kunne gøres
                        om med mere metode og større klarhed af den første kompilator der melder
                        sig, hvilket straks vil gøre hr. Brandes’ hele værk ubrugeligt – også som
                        kompilation.] (Thorel 1893:358).</blockquote>
                    <p>Thorels voldsomme undsigelse af Brandes indskriver sig i en debat i
                        1890’ernes litterære Frankrig, som handlede om, hvordan man skulle forholde
                        sig til de nye og fremmede litterære udtryk og påvirkninger, som blev
                        indført i landet i perioden. I lighed med Tyskland blev også Frankrig i
                        dette årti vidne til en skandinavisk modebølge, som manifesterede sig i
                        oversættelser og opsætninger af moderne skandinaviske dramatikere som Ibsen,
                        Bjørnson og Strindberg på parisiske scener. Men samtidig kunne den franske
                        litterære offentlighed også mønstre en lige så stærk modstand imod den
                        verserende ”scandinavophilie” eller ”nordomanie”, artikuleret af nationalt
                        orienterede litterater og teaterkritikere, som ønskede at forsvare Frankrigs
                        nationale poetik og hegemoni i den litterære verdensrepublik mod fremmed
                        indflydelse. Thorels kritiske frakendelse af Brandes’ status som førende
                        europæisk litteraturkritiker indgik også i dette mønster.</p>
                    <p>I forhold til den positive modtagelse af Brandes i Tyskland, er det
                        interessant at det var i det republikanske og sekulære Frankrig, at Brandes’
                        værk blev mødt af de mest engagerede moralske og ideologiske modstemmer.
                        Ydermere er det interessant at notere sig, at flere af de indvendinger
                        Brandes blev mødt med i den franske kritik (så som anklagen for at
                        politisere kunsten og fornægte religionen), var de samme som han var blevet
                        mødt med af den nationalliberale danske offentlighed i 1872 – dog med den
                        vigtige forskel at franske kritikere godt kunne kende forskel på liberalisme
                        og socialisme. På samme måde som det var sket i Danmark efter nederlaget i
                        1864 havde Frankrigs nederlag i Den Fransk-tyske Krig i 1871 gjort den
                        politiske og litterære opinion i landet mere national og dermed mindre
                        modtagelig for en kosmopolitisk kritiker som Brandes.</p>
                    <p>Til sammen viser eksemplerne, hvordan politiske forhold både hjemme og ude
                        spillede ind i receptionen af <em>Emigrantlitteraturen</em>.</p>
                </div>
                <div>
                    <h2>d. Senere forskning</h2>
                    <p>Paul V. Rubow betragtes gerne som grundlæggeren af den videnskabelige
                        Brandes-forskning med afhandlingen ”Georg Brandes’ Forhold til Hippolyte
                        Taine og C.A. Sainte-Beuve” (trykt i <em>Edda</em> VI 1916 og <em>Litterære
                            Studier</em>, 1928), der kortlægger, hvordan Brandes’ tidligste løbebane
                        som litteraturkritiker tog form under påvirkningen fra de to franske
                        forbilleder. Rubow angav hermed retningen for den tidlige Brandes-forskning,
                        der først og fremmest var komparatistisk anlagt, dvs. den gik på at påvise
                        de afgørende litterære, filosofiske og teoretiske påvirkninger, som formede
                        Brandes som kritiker. I <em>Georg Brandes’ Briller</em> (1932) betoner Rubow
                        forholdet til filosoffen Søren Kierkegaard som afgørende for dannelsen af
                        Brandes’ stridslystne personlighed.</p>
                    <p>Et nødvendigt supplement til Rubow er Gunnar Ahlströms disputats <em>Georg
                            Brandes’ Hovedstrømninger</em> (1937), der undersøger påvirkningen fra
                        Hegel og den tyske venstrehegelianisme som den væsentlige ideologiske og
                        historiefilosofiske inspiration for <em>Hovedstrømninger</em>.</p>
                    <p>Henning Fengers disputats <em>Georg Brandes’ Læreår</em> (1955) kortlægger
                        hele Brandes’ litterære og videnskabelige dannelsesproces op til
                        gennembruddet med <em>Emigrantlitteraturen</em> – med særlig vægt på den
                        inspiration, han modtog fra den franske romantik. En hovedpointe i
                        afhandlingen kommer til udtryk i den prægnante karakteristisk af Brandes som
                        ”en romantiker, der tilbragte sit liv med at bekæmpe romantiken” (Fenger
                        1955:407).</p>
                    <p>I <em>Den unge Brandes. Miljø. Venner. Rejser. Kriser</em> (1957) –
                        efterfølgeren til disputatsen – fremlægger Fenger en alternativ fortolkning
                        af baggrunden for <em>Emigrantlitteraturen</em>, som sprænger rammerne for
                        den komparative tilgang ved at søge årsagen til Brandes’ konfrontationslyst
                        og kritik af ægteskabet i et biografisk forhold: Brandes’ umulige, men så
                        meget desto mere passionerede kærlighedsaffære med den tolv år ældre
                        (ulykkeligt) gifte kvinde Caroline David. ”Man forstår ikke meget af Brandes
                        1867-72, hvis man ikke kender dette forhold, der er den hemmelige kode til
                        hans kritiske skrifter, ikke mindst til forelæsningerne 1871 og 1872.”
                        (Fenger 1957:119-120).</p>
                    <p>Det biografiske synspunkt på Brandes er sidenhen fulgt til dørs af Jørgen
                        Knudsen i <em>Georg Brandes. Frigørelsens vej 1842-77</em> (1985), som udgør
                        første bind af forfatterens store Brandes-biografi i otte bind
                        (1985-2004).</p>
                    <p>Bertil Nolins monografi <em>Den gode europén</em> (1965) med undertitlen
                            <em>Studier i Georg Brandes’ idéutveckling 1871-1893</em> følger op,
                        hvor Rubow og Fenger slap, idet den analyserer Brandes’ aktivitet og
                        udvikling som kritiker i løbet af den 20-årige periode, hvor
                            <em>Hovedstrømninger</em> blev til. Afhandlingen henter sin titel fra
                        Nietzsches berømte og tidligere citerede karakteristik af Brandes som ”den
                        gode europæer og kulturmissionær” og kortlægger, hvordan Brandes skrev sig
                        frem til denne status via sin brede orientering i tysk, engelsk, slavisk og
                        fransk samtidslitteratur. Nolin er også forfatter til den bedste
                        allround-indføring i Brandes’ forfatterskab i form af den engelsksprogede
                        introduktion <em>Georg Brandes</em> (1976), som også rummer en kort og
                        præcis analyse af forløbet og affæren omkring
                        <em>Emigrantlitteraturen</em>.</p>
                    <p>I forlængelse af den komparatistiske tradition inden for Brandes-forskning,
                        som fokuserede på Brandes som litteraturkritiker, har en central retning
                        inden for forskningen siden 1970’erne sat fokus på den politiske og
                        aktivistiske dimension i Brandes’ virke. I 100-året for
                            <em>Emigrantlitteraturen</em> afholdtes således på Københavns
                        Universitet en række forelæsninger, der i 1973 blev udgivet under titlen
                            <em>Den politiske Georg Brandes</em>, redigeret af Hans Hertel og Sven
                        Møller Kristensen. Samme Hertel og Kristensen stod i 1978 bag organiseringen
                        af et internationalt symposium med deltagelse af henved 30 specialister fra
                        11 lande, hvilket i 1980 mundede ud i udgivelsen af antologien <em>The
                            Activist Critic. A symposium on the political ideas, literary methods
                            and international reception of Georg Brandes</em>, som udgør en milepæl
                        i moderne Brandes-forskning både ved at analysere Brandes’ indsats som
                        liberal og aktivistisk kritiker og ved at følge receptionen af hans værker i
                        Europa og resten af verden.</p>
                    <p>Brandes’ rolle, status og udbredelse som international litteraturkritiker og
                        intellektuel var igen i 2008 genstand for en international konference,
                        afholdt i Nancy i Frankrig. Konferencen resulterede i 2010 i udgivelsen af
                        bogen <em>Grands courants d’échanges Intellectuels: Georg Brandes et La
                            France, L’Allemagne, L’Angleterre</em> (Bourguignon m.fl. 2010), der
                        ligeledes rummer en række interessante bidrag til belysning af Brandes’
                        internationale virkningshistorie.</p>
                    <p>Inden for det seneste tiår er der i Danmark fremkommet tre
                        ph.d.-afhandlinger, som har indeholdt analyser af
                            <em>Emigrantlitteraturen</em>. Svend Skrivers afhandling <em>Europæere i
                            1800-tallets danske litteratur: Om Jens Baggesen, P.L. Møller og Georg
                            Brandes</em> (2007) rummer en litteraturhistoriografisk analyse af de
                        narrative greb og ”internationaliseringsstrategier” i
                            <em>Emigrantlitteraturen</em>, dog uden at inddrage Brandes’
                        internationale publikationsstrategier og værkets transmission i
                        udlandet.</p>
                    <p>Pelle Oliver Larsen leverer i <em>Professoratet. Kampen om Det Filosofiske
                            Fakultet 1870-1920</em> (2016) en detaljeret sociologisk undersøgelse af
                        forløbet omkring Georg Brandes’ udeblevne ansættelse i det æstetiske
                        professorat ved Københavns Universitet efter 1872. Afhandlingen kortlægger,
                        hvordan det var moralsk-religiøse hensyn, snarere end videnskabelige
                        argumenter, der lå til grund, da et flertal af professorerne på fakultetet
                        modsatte sig Brandes’ ansættelse.</p>
                    <p>Endelig er Georg Brandes’ modsætningsfyldte forhold til jødedommen blevet
                        gjort til genstand for en selvstændig undersøgelse af Søren Blak Hjortshøj i
                        afhandlingen <em>Georg Brandes’ Representations of Jewishness</em> (2017).
                        Det er afhandlingens tese, at selvom Brandes ofte distancerede sig fra det
                        jødiske, kan det samtidig iagttages, hvordan han gennem hele sit
                        forfatterskab interesserede sig for jødens rolle i historien og de jødiske
                        bidrag til udvikling af den vestlige civilisation. Hjortshøj argumenterer
                        således for det synspunkt, som også har været fremført ovenfor, at der er en
                        sammenhæng mellem Brandes’ kosmopolitiske blik på litteraturhistorien og
                        hans egne specifikke erfaringer som jøde. Gennem en analyse af eksil-toposet
                        i Brandes’ tidlige forfatterskab demonstrerer Hjortshøj, hvordan Brandes
                        anså den moderne europæiske jøde som en historisk type, der netop i kraft af
                        sin hjemløshed og manglende forankring i én national tradition var særlig
                        disponeret for at spille en rolle som kosmopolitisk brobygger og pioner i
                        Europas kulturelle og politiske modernisering (Hjortshøj 2017:43-77).</p>
                </div>
                <div>
                    <h2>e. Afsluttende perspektiv</h2>
                    <p>Hermed er vi tilbage ved spørgsmålet om Brandes’ aktualitet i det 21.
                        århundrede. Som antydet flere gange undervejs kan både Brandes’
                        kosmopolitiske blik på europæisk kultur og hans stærke indlevelse i
                        emigrantens erfaring bringes i dialog med synspunkter i det sene 1900-tals
                        postkoloniale litteraturkritik, som ligeledes har interesseret sig for
                        sammenhængen mellem vestlig modernitet, mobilitet og migration. En
                        grundtanke i den postkoloniale litteraturkritik er, at moderne vestlig
                        identitet på afgørende måder er formet af de europæiske nationers fortid som
                        kolonimagter og de forskellige langtidseffekter heraf. Den postkoloniale
                        litteraturkritik betoner således europæisk og vestlig kultur og identitet
                        som et fænomen som er blevet til i mødet med det fremmede og som har
                        emigrantens erfaringer af hjemløshed og fremmedhed indbygget i sig – som en
                        på én gang traumatisk, men også nødvendig og uomgængelig erfaring og del af
                        sig selv.</p>
                    <p>Som den amerikansk-palæstinensiske litteraturprofessor Edward W. Said har
                        fremhævet, er moderne vestlig kultur i vid udstrækning et produkt af
                        eksilerede, emigranter og flygtninge. Said betoner sammesteds, hvordan
                        eksil- og emigrantlitteratur kan artikulere ”en kontrapunktisk bevidsthed”
                        (Said 2000:148), dvs. en opmærksomhed på forskellighed og en åbenhed for det
                        fremmede, som sætter os i stand til at omgås mennesker og kulturelle
                        udtryksformer, der er forskellige fra vore egne. En anden central stemme
                        inden for den postkoloniale litteraturkritik, indisk-engelske Homi K.
                        Bhabha, har med sit begreb om ”hybriditet” udpeget raceblanding og
                        kulturmøde til at være selve kreativitetens og innovationens sted i en
                        globaliseret kultur (Bhabha 2008).</p>
                    <p>Sådanne tænkemåder kan næsten lyde som romantisk fortidsmusik i lyset af vor
                        tids globale flygtninge- og migrationsstrømme og genopvakte nationalismer,
                        men giver også anledning til at genoverveje aktualiteten af Brandes’
                        komparative og kulturkritiske metode.</p>
                </div>
            </div>
            <div class="chapter">
                <h1 id="bibliografi">5. Bibliografi</h1>
                <ul style="list-style:none">
                    <li>Ahlström, Gunnar (1937): <em>Georg Brandes’ Hovedstrømninger</em>. Lund:
                        C.W.K. Gleerup.</li>
                    <li>Allen, Julie K. (2010): Brandes as a German Journalist: Shaping Cultural
                        Identity through the Mass Media, i: Anne Bourguignon m.fl. 2010,
                        227-42.</li>
                    <li>Bhabha, Homi K. (2007): ’Race’, tid og revision af moderniteten” [1994], i:
                        Hauge, Hans (red.): <em>Postkolonialisme</em>, Aarhus: Aarhus
                        Universitetsforlag.</li>
                    <li>Bohnen, Klaus (2005): Georg Brandes in seiner deutschen Korrespondenz.
                        København/München: Wilhelm Fink Verlag.</li>
                    <li>Bourguignon, Anne, Harrer, Konrad Clausen, Jørgen Stender (red.) (2010):
                            <em>Grands courants d’échanges intellectuels: Georg Brandes et La
                            France, L’Allemagne, L’Angleterre. Actes de la deuxième conference
                            internationale Georg Brandes, Nancy, 13-15 Novembre 2008</em>, Bern:
                        Peter Lang.</li>
                    <li>Brahm, Otto (1913): <em>Kritische Schriften über Drama und Theater</em>,
                        Berlin: S. Fischer Verlag. Brandes, Georg (1866): <em>Dualismen i vor nyeste
                            Philosophie</em>, Kjøbenhavn: Gyldendalske Boghandel.</li>
                    <li>Brandes, Georg (1870a): <em>Den franske Æsthetik i vore Dage. En Afhandling
                            om H. Taine</em>, Kjøbenhavn: Gyldendalske Boghandel.</li>
                    <li>Brandes, Georg (1870b): <em>Kritiker og Portraiter</em>, Kjøbenhavn:
                        Gyldendalske Boghandel.</li>
                    <li>Brandes, Georg (1872a): <em>Emigrantlitteraturen</em>. Kjøbenhavn:
                        Gyldendalske Boghandel.</li>
                    <li>Brandes, Georg (1872b): <em>Die Hauptströmungen der Literatur des
                            neunzehnten Jahrhunderts</em>, i: <em>Die Emigrantenliteratur</em>,
                        Berlin: Duncker.</li>
                    <li>Brandes, Georg (1873): <em>Den romantiske Skole i Tydskland</em>.
                        Kjøbenhavn: Gyldendalske Boghandel.</li>
                    <li>Brandes, Georg (1882): <em>Die Literatur des neunzehnten Jahrhunderts in
                            ihren Hauptströmungen dargestellt</em>, i: <em>Die
                            Emigrantenliteratur</em>, 2. udg., Leipzig: Veit &amp; Co.</li>
                    <li>Brandes, Georg (1886): <em>Die Hauptströmungen der Literatur des neunzehnten
                            Jahrhunderts</em>, i: <em>Die Emigrantenliteratur</em>, 3. udg.,
                        Leipzig: Barsdorf.</li>
                    <li>Brandes, Georg (1894): <em>Die Hauptströmungen der Literatur des neunzehnten
                            Jahrhunderts</em>, i: <em>Die Emigrantenliteratur</em>, 4. udvidede
                        udg., Leipzig: Barsdorf.</li>
                    <li>Brandes, Georg (1897): <em>Die Hauptströmungen der Literatur des neunzehnten
                            Jahrhunderts</em>, i: <em>Die Emigrantenliteratur</em>, 5. omarbejdede
                        og udvidede jubilæums-udg. Leipzig: Barsdorf.</li>
                    <li>Brandes, Georg (1952): <em>Correspondance de Georg Brandes</em>, I: <em>La
                            France et l’Italie</em>, København: Rosenkilde og Bagger.</li>
                    <li>Brandes, Georg (1956): <em>Correspondance de Georg Brandes</em>, II:
                            <em>L’Angleterre et la Russie</em>, København: Rosenkilde og
                        Bagger.</li>
                    <li>Brandes, Georg (1966): <em>Correspondance de Georg Brandes</em>, III:
                            <em>L’Allemagne</em>, København: Rosenkilde og Bagger.</li>
                    <li>Brandes, Georg (1978): <em>Breve til forældrene 1859-71</em>, udgivet af
                        Morten Borup, I-III, C.A. Reitzel.</li>
                    <li>Brandes, Georg og Brandes, Edvard (1939-42): <em>Brevveksling med nordiske
                            Forfattere og Videnskabsmænd</em>, I-VIII, København: C.A. Reitzel.</li>
                    <li>Braudel, Fernand (1997): <em>Ecrits sur l'histoire</em> II, Paris:
                        Flammarion.</li>
                    <li>Bruns, Alken (1977): Strodtmanns Brandes-Rezeption, in: Bruns:
                            <em>Übersetzung als Rezeption. Deutsche Übersetzer skandinavischer
                            Literatur von 1860 bis 1900</em> [<em>Skandinavische Studien</em> 8],
                        Neumünster 1977: 106-120.</li>
                    <li>Casanova, Pascale (1999): <em>La republique mondiale des lettres</em>,
                        Paris: Éditions du Seuil Dahl, Per (1998): <em>Georg Brandes-tidstavle
                            1842–1927</em> [<em>Arbejdspapirer</em> 18-1998. Institut for
                        Litteraturhistorie, Aarhus Universitet], Aarhus.</li>
                    <li>Dahlerup, Pil (1983): <em>Det moderne gennembruds kvinder</em>, København:
                        Gyldendal.</li>
                    <li>Fenger, Henning (1955): <em>Georg Brandes' Læreår. Læsning, ideer, smag,
                            kritik 1857-1872</em>, København: Gyldendalske Boghandel – Nordisk
                        Forlag.</li>
                    <li>Fenger, Henning (1957): <em>Den unge Brandes. Miljø, venner, rejser,
                            kriser</em>. København: Gyldendalske Boghandel – Nordisk Forlag.</li>
                    <li>Gibbons, Henry J. (1980): Georg Brandes. The reluctant Jew, i: Hertel og
                        Kristensen 1980, 55-89. Hertel, Hans og Kristensen, Sven Møller (red.)
                        (1973): <em>Den politiske Georg Brandes</em>, København: Hans Reitzel.</li>
                    <li>Hertel, Hans og Kristensen, Sven Møller (red.) (1980): <em>The Activist
                            Critic. A symposium on the political ideas, literary methods and
                            international reception of Georg Brandes</em> [<em>Orbis Litterarum.
                            Supplement</em> 5], København: Munksgaard, 1980.</li>
                    <li>Hjortshøj, Søren Blak (2017): <em>Georg Brandes’ Representations of
                            Jewishness: Between Grand Recreations of the Past and Transformative
                            Visions of the Future</em>, ph.d.-afhandling, Roskilde University.</li>
                    <li>Juncker, Beth (1973): <em>Debatten omkring Emigrantlitteraturen</em>, i:
                        Hertel og Kristensen 1973, 27-66.</li>
                    <li>Knudsen, Jørgen (1985): <em>Georg Brandes. Frigørelsens vej 1842-77</em>,
                        København: Gyldendal.</li>
                    <li>Kristensen, Sven Møller (1980): <em>Georg Brandes. Kritikeren, liberalisten,
                            humanisten</em>, Gyldendal, København.</li>
                    <li>Larsen, Pelle Oliver (2016): <em>Professoratet. Kampen om Det Filosofiske
                            Fakultet 1870-1920</em>, København: Museum Tusculanum.</li>
                    <li>Madsen, Peter (2004): World Literature and World Thoughts, i: Christopher
                        Prendergast (red.): <em>Debating World Literature</em>. London: Verso,
                        54-75.</li>
                    <li>Nolin, Bertil (1965): <em>Den gode europén. Studier i Georg Brandes'
                            idéutveckling 1871-1893 med speciell hänsyn till hans förhållande till
                            tysk, engelsk, slavisk och fransk litteratur</em>, Uppsala: Svenska
                        Bokförlaget/Nordtedts.</li>
                    <li>Nolin, Bertil (1976): <em>Georg Brandes</em> [<em>Twayne’s World Authors
                            Series</em> 390], Boston: Twayne Publishers.</li>
                    <li>Nolin, Bertil (1980): The critic and his paradigm. An analysis of Brandes’
                        role as a critic 1870-1900 with special reference to the comparatistic
                        aspect, i: Hertel og Kristensen 1980: 21-36.</li>
                    <li>Rubow, Paul V. (1927): Georg Brandes og hans Lærere [<em>Studier fra Sprog-
                            og Oldtidsforskning</em>, 144].</li>
                    <li>Rubow, Paul V. (1928): <em>Litterære Studier</em>, København: Levin.</li>
                    <li>Rubow, Paul V. (1932): <em>Georg Brandes’ Briller</em>, København: Levin
                        &amp; Munksgaard.</li>
                    <li>Rubow, Paul V. (1976): <em>De Franske</em>, København: Gyldendal.</li>
                    <li>Rømhild, Lars Peter (1980): Georg Brandes and Comparative Literature, i:
                        Hertel og Kristensen 1980, 284-302.</li>
                    <li>Said, Edward W. (2000): <em>Reflections on Exile and other Essays</em>,
                        Cambridge, Mass.: Harvard University Press.</li>
                    <li>Sørensen, Bengt Algot (1980): Georg Brandes als ”deutscher” Schriftsteller.
                        Skandinavische moderne und deutscher Naturalismus, i: Hertel og Kristensen
                        1980, 127-145.</li>
                    <li>Taine, Hippolyte (1866): <em>Histoire de la littérature anglaise</em>, 1, 2.
                        rev. udgave, Paris: Libr. Hachette.</li>
                    <li>Taine, Hippolyte (1877): <em>Den engelske Literaturs Historie. Første
                            Deel</em>, København: Gyldendalske Boghandel.</li>
                </ul>
                <p>Anmeldelser og modtagelseskritik</p>
                <ul style="list-style:none">
                    <li>Anon. (1873): G. Brandes: Die Hauptströmungen der Literatur des 19.
                        Jahrhunderts, i <em>Literarisches Centralblatt</em>, 28. juni, nr. 26, sp.
                        819-821.</li>
                    <li>Anon. (1876): G. Brandes: Hovedstrømninger i det 19de Aarhundredes
                        Literatur, i <em>Morgenbladet</em>, 10. februar.</li>
                    <li>Anon. (1877): Georg Brandes Hovedstrømninger m.m., i <em>Norsk Tidsskrift
                            for Literatur</em>, 29. juli.</li>
                    <li>Anon. (1893): Die Hauptströmungen der Literatur des 19. Jahrhunderts, i
                            <em>Nord und Süd</em>.</li>
                    <li>Anon. (1894): Die Hauptströmungen der Litteratur des neunzehnten
                        Jahrhunderts, i <em>Westermanns Monatshefte</em>.</li>
                    <li>Barine, Arvède (1883): Un critique danois - M. George Brandes, i <em>La
                            Revue Bleue</em>, juni: 759-764.</li>
                    <li>Bury, Henri Blaze de (1873): Les grands courans de la littérature française
                        au dix-neuvième siècle, i <em>La Revue des deux mondes</em>, vol. 108,
                        december: 5-36.</li>
                    <li>Jung, Alexander (1877): Das Literaturwerk von G. Brandes, i <em>Blätter für
                            literarische Unterhaltung</em> 22, 23, 24.</li>
                    <li>Kreyssig, F. (1874): Die Hauptströmungen der Literatur des neunzehnten
                        Jahrhunderts i <em>Deutsche Rundschau</em>, oktober: 139-141.</li>
                    <li>Kuh, Emil (1876): Die Hauptströmungen der Literatur des neunzehnten
                        Jahrhunderts, i <em>Beilage zur Wiener Abendpost</em>, 11., 12., 13., 14.,
                        april.</li>
                    <li>Lublinski, Samuel (1900). Albert Geiger, Georg Brandes und ich, i <em>Das
                            Magazin für Litteratur</em>, september.</li>
                    <li>Mehring, Franz (1893-1894): Georg Brandes. Die Hauptströmungen der Literatur
                        des neunzehnten Jahrhunderts, i <em>Die neue Zeit</em>: 309-311.</li>
                    <li>Morgenstern, Gustav (1894): Georg Brandes: Die Hauptströmungen der
                        Litteratur des 19. Jahrhunderts, i <em>Die Gesellschaft</em>.</li>
                    <li>Sauer, August (1898): Brandes G. Die Hauptströmungen der Litteratur des 19.
                        Jahrhunderts, i <em>Euphorion</em>.</li>
                    <li>Schleisner, P. (1872): <em>Den ny sensualistiske Lære og Dr. G. Brandes,
                            oplyst fra et naturvidenskabeligt Standpunkt</em>. Kbh.</li>
                    <li>St., Th. [Theodor Storm] 1872: Dänemark, i <em>Das Magazin für die Literatur
                            des Auslandes</em> 49: 640. Thorel, Jean (1893): La Critique
                        internationale. M. George Brandes, i Revue des deux mondes, 15 septembre
                        1893, vol. 2: 337-358.</li>
                    <li>Weddigen, Otto (1882): Das Literaturwerk von Brandes in neuer Bearbeitung, i
                            <em> Blätter für literarische Unterhaltung</em>, 748-750.</li>
                </ul>
            </div>

        </div>
    </div>
</div>
