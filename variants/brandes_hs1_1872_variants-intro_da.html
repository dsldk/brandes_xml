<div>
    <meta charset="utf-8"/>



    <div class="variants-intro">


        <div class="toc">

            <ul style="list-style:none">


                <li>
                    <a href="#generelt">Generelt om det selektive variantapparat</a>
                </li>
                <li>
                    <a href="#andenudgaven">Om 2.-udgaven af <em>Emigrantlitteraturen</em>
                        (1877)</a>
                </li>

                <ul style="list-style:none">
                    <li>
                        <a href="#udgivelseshistorie">1. 1877-udgavens udgivelseshistorie</a>
                    </li>
                    <li>
                        <a href="#aendringer">2. Sproglige ændringer i 1877-udgaven</a>
                    </li>

                </ul>

            </ul>
        </div>
        <div class="chapter">
            <h1 id="generelt">Generelt om det selektive variantapparat</h1>
            <p>Georg Brandes’ tekster, ikke mindst <em>Hovedstrømningers</em> seks bind, er levende
                størrelser, der ændrede sig fra udgave til udgave i kraft af forfatterens
                revisioner. Disse havde med stilistik og ortografi at gøre, men også med substansen.
                Forfatteren blev klogere og mere indlæst i sine emner, ligesom han fik nye æstetiske
                og ideologiske impulser.</p>
            <p> Nærværende udgaves variantapparat er selektivt, idet der er anlagt et kvantitativt
                defineret væsentlighedskriterium ved bedømmelsen af, hvilke varianter der skal
                medtages, nemlig: 2 linjers ændret tekst i form af <em>udeladelser</em>,
                    <em>tilføjelser</em> eller <em>omarbejdelser</em> i forhold til førsteudgaven.
                Samme pragmatiske begreb om varians er lagt til grund i Jens Kr. Andersen og Chr.
                Jacksons »Georg Brandes: Emigrantlitteraturen« (<em>Danske Studier</em>, 1971) og i
                Per Dahls forarbejder til en bibliografi over Brandes’ forfatterskab. </p>
            <p>Når variantknappen over teksten er aktiveret, vil mærket <span style="color: green;"
                    >‡</span> angive, at efterfølgende tekst er ændret (omarbejdet, slettet eller
                udvidet) i andenudgaven. Ved et klik dokumenteres ændringen i fanebladet
                'Varians'.</p>
            <p>Udpegningen af varianter er foretaget ved hjælp af både digitale
                kollationeringsværktøjer og analog kontrollæsning. Straks nedenfor i en indledende
                prosaredegørelse til hvert bind af <em>Hovedstrømninger</em>, er den varians, der
                falder uden for perspektivet, karakteriseret og eksemplificeret.</p>
            <p> Det, der sammenlignes, er i alle tilfælde 1.- og 2.-udgaven af de enkelte bind af
                    <em>Hovedstrømninger</em>. I nogle tilfælde af udgivelseshistorien er der
                indimellem disse udgaver skudt en tysk udgave, som var det egentlige grundlag for
                revisionen. De tyske varianter er ikke medtaget i apparatet. For udgivelses- og
                oversættelseshistorien til de enkelte bind henvises til redegørelsen for
                Udgaveforhold. Her findes også i kort form en beskrivelse af de større ændringer,
                der forekommer i senere udgaver af de enkelte bind. </p>
        </div>


        <div class="chapter">
            <h1 id="andenudgaven">Om 2.-udgaven af <i>Emigrantlitteraturen</i> (1877)</h1>


            <div>
                <h2 id="udgivelseshistorie">1. 1877-udgavens udgivelseshistorie</h2>
                <p>1.-udgaven af <i>Emigrantlitteraturen</i> udkom i 1872 som det første bind i
                    Georg Brandes’ <i>Hovedstrømninger i det 19de Aarhundredes Litteratur</i>.
                    2.-udgaven udkom i 1877. På titelbladet af denne er angivet, at der er tale om
                    »Anden omarbeidede Udgave« – ligesom det er tilfældet med 2.-udgaverne af
                        <i>Hovedstrømningernes</i> andet og tredje bind. Dette signalerer, at der i
                    denne udgave er tale om væsentlige ændringer i forhold til 1.-udgaven.</p>
                <p>1872-udgaven rummer før selve teksten en dedikation til professor Hans Brøchner,
                    et motto af W. Heinse, et kort forord og en længere indledning. Selve teksten
                    falder i to store dele med titlerne »Emigrantlitteraturen« og »Den romantiske
                    Skole i Tydskland«. »Emigrantlitteraturen« består af en indledning samt 17
                    nummererede kapitler (I-XVII); »Den romantiske Skole i Tydskland« består af en
                    indledning samt 3 nummererede kapitler (I-III). Den tyske 1.-udgave med titlen
                        <i>Die Hauptströmungen der Literatur des neunzehnten Jahrhunderts. Die
                        Emigrantenliteratur</i>, der udkom samme år og er oversat af Adolf
                    Strodtmann, følger den danske 1872-udgave. Oversættelsen er forsynet med et
                    længere forord af oversætteren. De følgende oplag af Strodtmanns oversættelse
                    (1886, 1892 m.fl.) følger ligeledes den danske 1872-udgave.</p>
                <p>På dansk udkom ingen nye oplag af 1872-udgaven, men i 1877 udsendte Brandes den
                    omtalte 2.-udgave, der er en aldeles omarbejdet og sidemæssigt udvidet udgave.
                    1877-udgaven rummmer før selve teksten en tilegnelse til mindet om professor
                    Hans Brøchner, et motto af W. Heinse, et forord til 2.-udgaven og en længere
                    indledning. Selve teksten falder nu kun i én del, »Emigrantlitteraturen«, idet
                    delen »Den romantiske Skole i Tydskland« helt er udeladt. »Emigrantlitteraturen«
                    består i 1877-udgaven af en indledning og 15 nummererede kapitler (I-XV).
                    Teksten er i forhold til 1872-udgaven helt grundlæggende ændret med en lang
                    række udeladelser, tilføjelser og omarbejdelser. En række nye kapitler er kommet
                    til (fx kap. 6 og kap. 14), mens en række kapitler har fået indarbejdet større
                    tilføjelser (fx kap. 1 og kap. 4). Hertil kommer, at en række kapitler fra
                    1872-udgaven i 1877-udgaven er slået sammen i ét kapitel og bearbejdet (fx
                    samles 1872-udgavens kap. 3-5 i 1877-udgavens kap. 4).</p>
                <p>Jf. Jens Kr. Andersen og Chr. Jackson: »Georg Brandes: Emigrantlitteraturen«, i:
                        <i>Danske Studier</i>, udg. af Aage Hansen m.fl. 1971, s. 58 ff.</p>
            </div>
            <div>
                <h2 id="aendringer">2. Sproglige ændringer i 1877-udgaven</h2>
                <p>I 2.-udgaverne af de senere bind af <i>Hovedstrømninger</i> kan en generel bestræbelse hos
                    forfatteren på at bearbejde sprog og staveformer i en bestemt retning konstateres – en
                    bestræbelse, der særlig i de to sidste bind kan siges at være ganske gennemført. I
                    2.-udgaven af <i>Hovedstrømningers</i> første bind er denne bestræbelse nok til stede, men
                    ingenlunde så gennemført som i de sidste bind. I det følgende gives en række eksempler på
                    ændringer, der gennemføres til en vis grad, men dog ikke fuldt ud. Det drejer sig alle
                    steder om ændringer, der falder uden for det ovennævnte princip for, hvornår en tekstændring
                    optages i variantlisten: 2 linjers ændret tekst i form af udeladelser, tilføjelser eller
                    omarbejdelser i forhold til førsteudgaven. Brandes' fokus synes for det første binds
                    vedkommende i langt højere grad at have været på bearbejdning af indholdets form og omfang
                    frem for det sproglige.</p>

                <div>
                    <h3>a. Fordanskning</h3>
                    <p>Brandes har i 1877-udgaven så småt påbegyndt en bestræbelse, han senere udfolder i stor stil,
                        nemlig at erstatte de hyppigt forekommende fremmeord med mere gængse danske ord. Dette
                        gælder både mere sjældne og fremmedklingende ord og mere almindeligt forekommende. Et par
                        eksempler:</p>
                    <ul style="list-style:none;">
                        <li>Passion > Lidenskab</li>
                        <li>Chimærer > Illusioner</li>
                    </ul>
                </div>

                <div>
                    <h3>b. Modernisering</h3>
                    <p>Brandes har i 1891-udgaven i ganske vid udstrækning gennemført en række
                        ændringer på bogstavniveau. Det drejer sig i vid grad om bestemte bogstaver,
                        der erstattes af andre, men også til en vis grad af enkelt-bogstaver, der
                        glider ud. I det følgende gives en række grupperede eksempler. Det skal
                        bemærkes, at en del af ændringerne er i overensstemmelse med de samtidige
                        retstavningsreformer, jf. <i>Henrik Galberg Jacobsens Ret og skrift.
                            Officiel dansk retstavning 1739-2005</i>, 2010.</p>
                    
                    <p>ph > f:</p>
                    <ul style="list-style:none;">
                        <li>Sophister > Sofister</li>
                        <li>Atmosphære > Atmosfære</li>
                        <li>Triumpher > Triumfer</li>
                    </ul>
                    
                    
                    <p>ou > u</p>
                    <ul style="list-style:none;">
                        <li>Spadseretour > Spadseretur</li>
                        <li>Tour > Tur</li>
                       
                    </ul>
                    <p>ai > æ</p>
                    <ul style="list-style:none;">
                        <li>vulgaire > vulgære</li>
                        <li>Secretair > Sekretær</li>
                    </ul>
                    
                </div>



            </div>
        </div>
    </div>
</div>
