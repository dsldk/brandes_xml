<div>
    <meta charset="utf-8"/>



    <div class="variants-intro">


        <div class="toc">

            <ul style="list-style:none">


                <li>
                    <a href="#generelt">Generelt om det selektive variantapparat</a>
                </li>
                <li>
                    <a href="#andenudgaven">Om 2.-udgaven af <em>Den romantiske skole i
                            Tydskland</em> (1891)</a>
                </li>

                <ul style="list-style:none">
                    <li>
                        <a href="#udgivelseshistorie">1. 1891-udgavens udgivelseshistorie</a>
                    </li>
                    <li>
                        <a href="#aendringer">2. Sproglige ændringer i 1891-udgaven</a>
                    </li>

                </ul>

            </ul>
        </div>
        <div class="chapter">
            <h1 id="generelt">Generelt om det selektive variantapparat</h1>
            <p>Georg Brandes’ tekster, ikke mindst <em>Hovedstrømningers</em> seks bind, er levende
                størrelser, der ændrede sig fra udgave til udgave i kraft af forfatterens
                revisioner. Disse havde med stilistik og ortografi at gøre, men også med substansen.
                Forfatteren blev klogere og mere indlæst i sine emner, ligesom han fik nye æstetiske
                og ideologiske impulser.</p>
            <p> Nærværende udgaves variantapparat er selektivt, idet der er anlagt et kvantitativt
                defineret væsentlighedskriterium ved bedømmelsen af, hvilke varianter der skal
                medtages, nemlig: 2 linjers ændret tekst i form af <em>udeladelser</em>,
                    <em>tilføjelser</em> eller <em>omarbejdelser</em> i forhold til førsteudgaven.
                Samme pragmatiske begreb om varians er lagt til grund i Jens Kr. Andersen og Chr.
                Jacksons »Georg Brandes: Emigrantlitteraturen« (<em>Danske Studier</em>, 1971) og i
                Per Dahls forarbejder til en bibliografi over Brandes’ forfatterskab. </p>
            <p>Når variantknappen over teksten er aktiveret, vil mærket <span style="color: green;"
                    >‡</span> angive, at efterfølgende tekst er ændret (omarbejdet, slettet eller
                udvidet) i andenudgaven. Ved et klik dokumenteres ændringen i fanebladet
                'Varians'.</p>
            <p>Udpegningen af varianter er foretaget ved hjælp af både digitale
                kollationeringsværktøjer og analog kontrollæsning. Straks nedenfor i en indledende
                prosaredegørelse til hvert bind af <em>Hovedstrømninger</em>, er den varians, der
                falder uden for perspektivet, karakteriseret og eksemplificeret.</p>
            <p> Det, der sammenlignes, er i alle tilfælde 1.- og 2.-udgaven af de enkelte bind af
                    <em>Hovedstrømninger</em>. I nogle tilfælde af udgivelseshistorien er der
                indimellem disse udgaver skudt en tysk udgave, som var det egentlige grundlag for
                revisionen. De tyske varianter er ikke medtaget i apparatet. For udgivelses- og
                oversættelseshistorien til de enkelte bind henvises til redegørelsen for
                Udgaveforhold. Her findes også i kort form en beskrivelse af de større ændringer,
                der forekommer i senere udgaver af de enkelte bind. </p>
        </div>


        <div class="chapter">
            <h1 id="andenudgaven">Om 2.-udgaven af <i>Den romantiske skole i Tydskland</i>
                (1891)</h1>


            <div>
                <h2 id="udgivelseshistorie">1. 1891-udgavens udgivelseshistorie</h2>
                <p>1.-udgaven af <i>Den romantiske Skole i Tydskland</i> udkom i 1873 som det andet
                    bind i Georg Brandes’ <i>Hovedstrømninger i det 19de Aarhundredes
                    Litteratur</i>. 2.-udgaven udkom i 1891. På titelbladet af denne er angivet, at
                    der er tale om »Anden omarbejdede Udgave« – ligesom det er tilfældet med
                    2.-udgaverne af Hovedstrømningernes første og tredje bind. Dette signalerer, at
                    der i denne udgave er tale om væsentlige ændringer i forhold til 1.-udgaven.</p>
                <p>1873-udgaven har to indledende mottoer af J.W. von Goethe og Novalis og består af
                    14 nummererede kapitler (I-XIV) og en kort efterskrift til professor Hans
                    Brøchner. Den tyske 1.-udgave med titlen <i>Die Hauptströmungen der Literatur
                        des neunzehnten Jahrhunderts. Die romantische Schule in Deutschland</i>, der
                    udkom samme år og er oversat af Adolf Strodtmann, følger den danske 1873-udgave,
                    hvilket også er tilfældet for de følgende oplag af Strodtmanns oversættelse
                    (1886 m.fl.). Strodtmanns oversættelse forblev dog ikke den eneste, idet en
                    række forhold gjorde, at en ny, revideret oversættelse til tysk af
                    hovedstrømningerne begyndte at udkomme hos forlaget Veit und Co. i 1882 under
                    samletitlen <i>Die Literatur des neunzehnten Jahrhunderts in ihren
                        Hauptströmungen dargestellt</i>. Bind 2 i denne oversættelse, som Brandes
                    selv var tæt involveret i, udkom i 1887 med titlen <i>Die romantische Schule in
                        Deutschland</i>. Der er her – modsat Strodtmanns oversættelse, der følger
                    den danske 1873-udgave – tale om en aldeles omarbejdet og betragteligt udvidet
                    udgave. I 1887-udgaven, der må kaldes en tysk 2.-udgave, er antallet af kapitler
                    vokset til 18, og der er tilføjet en indledning. En række nye kapitler er kommet
                    til (fx kap. 3 og kap. 14), mens andre er omarbejdet og i en række tilfælde også
                    udvidet (fx kap. 1 og kap. 12). Enkelte kapitler har også byttet plads. Udeladt
                    i 1887-udgaven er 1873-udgavens indledende mottoer af Goethe og Novalis,
                    efterskriften samt kapitlet om de Maistre. Sidstnævnte blev sammen med en passus
                    fra det afsluttende kapitel indarbejdet i 2.-udgaven af <i>Reaktionen i
                        Frankrig</i>, der udkom i 1892. Situationen var altså den, at der nu på
                    tysk, men ikke på dansk, forelå en ny udgave af <i>Den romantiske Skole i
                        Tydskland</i>. Det rådede Brandes dog bod på fire år efter, da han i 1891
                    udsendte den føromtalte »Anden omarbejdede Udgave«, der stort set følger den
                    tyske 1887-udgave. Af 1887-udgavens 18 kapitler medtages de 17 i 1891-udgaven;
                    kun udelades det afsluttende kapitel om »Deutsche und Skandinavische Romantik«.
                    Enkelte steder er teksten endvidere lettere beskåret, mens de i den tyske udgave
                    udeladte mottoer af Goethe og Novalis igen er medtaget.</p>
                <p>Jf. Jens Bjerring-Hansen: »Brandes, Brentano og Bern-konventionen. Om Georg
                    Brandes’ revision af <i>Den romantiske Skole i Tydskland</i>«, i: <i>Danske
                        Studier</i>, udg. af Merete K. Jørgensen m.fl., 2008, s. 191 m.fl.</p>
            </div>
            <div>
                <h2 id="aendringer">2. Sproglige ændringer i 1891-udgaven</h2>
                <p>I det følgende redegøres for en række af ændringer, som forekommer så gennemført
                    i 1891, at der kan tales om en generel bestræbelse hos forfatteren. Ikke alle
                    ændringstyperne er gennemført til fulde, men dog i vid udstrækning. Det drejer
                    sig alle steder om ændringer, der falder uden for det ovennævnte princip for,
                    hvornår en tekstændring optages i variantlisten: 2 linjers ændret tekst i form
                    af udeladelser, tilføjelser eller omarbejdelser i forhold til førsteudgaven.</p>

                <div>
                    <h3>a. Retorik og stil</h3>
                    <p>Overordnet set kan det siges, at Brandes i 1891-udgaven fjerner en stor del
                        af det forelæsningspræg, der endnu er ganske tydeligt i 1873-udgaven –
                        typisk ved at slette direkte henvendelser til tilhørerne. Fx:</p>
                    <ul style="list-style:none;">
                        <li>angive Dem, hvilket > angive hvilket</li>
                        <li>opruller for Dem > opruller</li>
                        <li>hvorigjennem De ser de > hvorigjennem de</li>
                    </ul>
                </div>

                <div>
                    <h3>b. Modernisering</h3>
                    <p>Brandes har i 1891-udgaven i ganske vid udstrækning gennemført en række
                        ændringer på bogstavniveau. Det drejer sig i vid grad om bestemte bogstaver,
                        der erstattes af andre, men også til en vis grad af enkelt-bogstaver, der
                        glider ud. I det følgende gives en række grupperede eksempler. Det skal
                        bemærkes, at en del af ændringerne er i overensstemmelse med de samtidige
                        retstavningsreformer, jf. <i>Henrik Galberg Jacobsens Ret og skrift.
                            Officiel dansk retstavning 1739-2005</i>, 2010.</p>
                    <p>c > k:</p>
                    <ul style="list-style:none"> <li>indirecte > indirekte</li></ul>
                    <p>i > j:</p>
                    <ul style="list-style:none;"> <li>Arbeidets > Arbejdets</li> <li>Eiendommelighed > Ejendommelighed</li></ul>
                    <p>ph > f:</p>
                    <ul style="list-style:none;"> <li>Philosophi > Filosofi</li> <li>phantastiske > fantastiske</li> <li>philisteri > filisteri</li></ul>
                    <p>-e udelades:</p>
                    <ul style="list-style:none;"> <li>undgaae > undgaa</li> <li>staae > staa</li> <li>overseer > overser</li></ul>
                    <p>-t slettes:</p>
                    <ul style="list-style:none;"> <li>Tendentser > Tendenser</li> <li>Residents > Residens</li></ul>
                    <p>-d slettes:</p>
                    <ul style="list-style:none;"> <li>Tydskland > Tyskland</li> <li>Sandselighed >
                    Sanselighed</li><li>Prinds > Prins</li></ul>
                </div>



            </div>
        </div>
    </div>
</div>
