<div>
    <meta charset="utf-8"/>



    <div class="variants-intro">


        <div class="toc">

            <ul style="list-style:none">


                <li>
                    <a href="#generelt">Generelt om det selektive variantapparat</a>
                </li>
                <li>
                    <a href="#andenudgaven">Om 2.-udgaven af <em>Naturalismen i England</em>
                        (1892)</a>
                </li>

                <ul style="list-style:none">
                    <li>
                        <a href="#udgivelseshistorie">1. 1892-udgavens udgivelseshistorie</a>
                    </li>
                    <li>
                        <a href="#aendringer">2. Sproglige ændringer i 1898-udgaven</a>
                    </li>

                </ul>

            </ul>
        </div>
        <div class="chapter">
            <h1 id="generelt">Generelt om det selektive variantapparat</h1>
            <p>Georg Brandes’ tekster, ikke mindst <em>Hovedstrømningers</em> seks bind, er levende
                størrelser, der ændrede sig fra udgave til udgave i kraft af forfatterens
                revisioner. Disse havde med stilistik og ortografi at gøre, men også med substansen.
                Forfatteren blev klogere og mere indlæst i sine emner, ligesom han fik nye æstetiske
                og ideologiske impulser.</p>
            <p> Nærværende udgaves variantapparat er selektivt, idet der er anlagt et kvantitativt
                defineret væsentlighedskriterium ved bedømmelsen af, hvilke varianter der skal
                medtages, nemlig: 2 linjers ændret tekst i form af <em>udeladelser</em>,
                    <em>tilføjelser</em> eller <em>omarbejdelser</em> i forhold til førsteudgaven.
                Samme pragmatiske begreb om varians er lagt til grund i Jens Kr. Andersen og Chr.
                Jacksons »Georg Brandes: Emigrantlitteraturen« (<em>Danske Studier</em>, 1971) og i
                Per Dahls forarbejder til en bibliografi over Brandes’ forfatterskab. </p>
            <p>Når variantknappen over teksten er aktiveret, vil mærket <span style="color: green;"
                    >‡</span> angive, at efterfølgende tekst er ændret (omarbejdet, slettet eller
                udvidet) i andenudgaven. Ved et klik dokumenteres ændringen i fanebladet
                'Varians'.</p>
            <p>Udpegningen af varianter er foretaget ved hjælp af både digitale
                kollationeringsværktøjer og analog kontrollæsning. Straks nedenfor i en indledende
                prosaredegørelse til hvert bind af <em>Hovedstrømninger</em>, er den varians, der
                falder uden for perspektivet, karakteriseret og eksemplificeret.</p>
            <p> Det, der sammenlignes, er i alle tilfælde 1.- og 2.-udgaven af de enkelte bind af
                    <em>Hovedstrømninger</em>. I nogle tilfælde af udgivelseshistorien er der
                indimellem disse udgaver skudt en tysk udgave, som var det egentlige grundlag for
                revisionen. De tyske varianter er ikke medtaget i apparatet. For udgivelses- og
                oversættelseshistorien til de enkelte bind henvises til redegørelsen for
                Udgaveforhold. Her findes også i kort form en beskrivelse af de større ændringer,
                der forekommer i senere udgaver af de enkelte bind. </p>
        </div>


        <div class="chapter">
            <h1 id="andenudgaven">Om 2.-udgaven af <em>Naturalismen i England</em> (1892)</h1>


            <div>
                <h2 id="udgivelseshistorie">1. 1892-udgavens udgivelseshistorie</h2>
                <p>1.-udgaven af Naturalismen i England. Byron og hans Gruppe udkom i 1875 som det
                    fjerde bind i Georg Brandes’ Hovedstrømninger i det 19de Aarhundredes
                    Litteratur. 2.-udgaven udkom i 1892. Ændringerne er i denne udgave –
                    sammenlignet med de ændringer, der foretages i 2.-udgaverne af
                    Hovedstrømningernes tre første bind – begrænsede.</p>
                <p>1875-udgaven har et indledende citat af Hebbel og består ud over en kort
                    indledning af 21 nummererede kapitler (I-XI). Året efter, i 1876, udkom værket
                    på tysk i Adolf Strodtmanns oversættelse under titlen Die Hauptströmungen der
                    Literatur des neunzehnten Jahrhunderts. Der Naturalismus in England. Die
                    Seeschule. Byron und seine Gruppe. Strodtmann følger både her og i de følgende
                    tyske udgaver (2. udgave: 1886; 3. udgave: 1892) den danske 1875-udgave. I 1892
                    udkom også den danske 2.-udgave, der på titelbladet er forsynet med betegnelsen
                    »Anden gjenemsete Udgave«. Dette gennemsyn har ud over en række større og mindre
                    ændringer resulteret i et nyskrevet kapitel (XIV: »Britisk Frisind«) samt et nyt
                    indledende citat, idet Hebbel har måttet vige pladsen for Shelley. Væk er også
                    bindets undertitel (Byron og hans Gruppe). I første omgang slog ændringerne ikke
                    igennem i Strodtmanns udgave, idet den tyske 1894-udgave (4. udgave) er identisk
                    med den danske 1875-udgave. Først i 1897, i en såkaldt Jubiläums-Ausgabe,
                    medtages ændringerne fra den danske 1892-udgave, og bindet betegnes på
                    titelbladet da også i vanlig tysk stil »Fünfte, gänzlich umgearbeitete,
                    vermehrte und mit einem Generalregister versehene Auflage«.</p>  </div>
            <div>
                <h2 id="aendringer">2. Sproglige ændringer i 1892-udgaven</h2>
                <p>I det følgende redegøres for en række af ændringer, som forekommer så gennemført
                    i 1892, at der kan tales om en generel bestræbelse hos forfatteren. Ikke alle
                    ændringstyperne er gennemført til fulde, men dog i vid udstrækning. Det drejer
                    sig alle steder om ændringer, der falder uden for det ovennævnte princip for,
                    hvornår en tekstændring optages i variantlisten: 2 linjers ændret tekst i form
                    af udeladelser, tilføjelser eller omarbejdelser i forhold til førsteudgaven.</p>

                <div>
                    <h3>a. Retorik og stil</h3>
                    <p>Overordnet set kan det siges, at Brandes i 1892-udgaven så at sige skriver
                        sig selv ud af værket ved at indlægge en (akademisk) distance. Der er vel i
                        1875-udgaven ikke tale om, at teksten – som det er tilfældet med de første
                        bind af Hovedstrømninger – har et direkte forelæsningspræg, men Brandes
                        inkluderer i 1875-udgaven ofte sig selv med jeg/mig-former. Disse er i
                        1892-udgaven i vid udstrækning erstattet af en vi-form eller fjernet til
                        fordel for en neutral form uden subjekt. Fx:</p>
                    <ul style="list-style:none">
                        <li>jeg tidligere har skildret > vi tidligere have set</li>
                        <li>mit Hovedøiemed > vort Hovedøjemed</li>
                        <li>eg berørte > Vi berørte</li>
                        <li>har ligeledes ført mig > fører</li>
                        <li>Det forekommer mig, at fire > Der er fire</li>
                    </ul>
                </div>

                <div>
                    <h3>b. Fordanskning</h3>
                    <p>Brandes har i 1892-udgaven lagt en stor indsats i at erstatte de i
                        1875-udgaven hyppigt forekommende fremmeord med gængse danske ord. Dette
                        gælder både mere sjældne og fremmedklingende ord og mere almindeligt
                        forekommende. Ordene erstattes enten og hyppigst en-til-en eller foldes
                        forklarende ud. En række eksempler:</p>
                    <ul style="list-style:none;">
                        <li>Universalmonarchi > Verdensherredømme</li>
                        <li>kosmopolitiske > verdensborgerlige</li>
                        <li>grandiose > storladne</li>
                        <li>Supranaturalisme > Overnaturlighedshang</li>
                        <li>Theisme > Aabenbaringstro</li>
                        <li>Spiritisme > Aandetro</li>
                        <li>Liberalisme > Frisind</li>
                        <li>Realisme > Virkelighedssans</li>
                        <li>Sujetters > Æmners</li>
                        <li>litterære Controvertser > boglige Stridigheder</li>
                        <li>apriorisk Idee > paa Forhaand elskede Ide</li>
                        <li>Passus > Afsnit</li>
                        <li>Skepticisme > Tvivlelyst</li>
                        <li>psychologiske > sjælelige</li>
                        <li>Servilitet > Trællesind</li>
                        <li>Digression > Afvigen fra</li>
                        <li>sociale Begeistring > Sværmen for en Samfundsreform</li>
                        <li>Sorites > Kjædeslutning</li>
                        <li>culinarisk og gastronomisk Interesse > en Kjøkken- og
                            Madkjender-Interesse</li>
                    </ul>
                </div>
                <div>
                    <h3>c. Modernisering</h3>
                    <p>GB har i 1892-udgaven ret nøje gennemført en række ændringer på
                        bogstavniveau. Det drejer sig i vid grad om bestemte bogstaver, der
                        erstattes af andre, men også til en vis grad af enkelt-bogstaver, der glider
                        ud. I det følgende gives en række grupperede eksempler. Det skal bemærkes,
                        at en del af ændringerne er i overensstemmelse med de samtidige
                        retstavningsreformer, jf. Henrik Galberg Jacobsens <em>Ret og skrift.
                            Officiel dansk retstavning 1739-2005</em>, 2010.</p>
                    <p> c > k:</p>
                    <ul style="list-style:none;">
                        <li>Radicalisme > Radikalisme</li>
                        <li>Convenients > Konveniens</li>
                        <li>Consequents > Konsekvens</li>
                    </ul>
                    <p> i > j:</p>
                    <ul style="list-style:none;">
                        <li>høist > højst</li>
                        <li>bøiede > bøjede</li>
                        <li>begeistres > begejstres</li>
                    </ul>

                    <p> z > s/c:</p>
                    <ul style="list-style:none;">
                        <li>zirlige > sirlige</li>
                        <li> Bronzealderen > Broncealderen</li>
                    </ul>

                    <p> ph > f:</p>
                    <ul>
                        <li>Philosophi > Filosofi</li>
                        <li>metaphysisk > metafysisk</li>
                        <li>phantastiske > fantastiske</li>
                        <li>photographisk > fotografisk</li>
                    </ul>

                    <p> ou > u / ai > æ:</p>
                    <ul style="list-style:none;">
                        <li>Souverainitetens > Suverænitetens</li>
                    </ul>

                    <p> q > k:</p>
                    <ul style="list-style:none;">
                        <li>Antiqvars > Antikvars</li>
                    </ul>

                    <p> -e udelades:</p>
                    <ul style="list-style:none;">
                        <li>undgaae > undgaa</li>
                        <li>staae > staa</li>
                        <li>ansee > anse</li>
                        <li>troe > tro</li>
                    </ul>

                    <p> -t tilføjes:</p>
                    <ul style="list-style:none;">
                        <li>særlig > særligt</li>
                        <li>pludselig > pludseligt</li>
                        <li>godmodig > godmodigt</li>
                    </ul>

                    <p> -d slettes:</p>
                    <ul style="list-style:none;">
                        <li>Tydskland > Tyskland</li>
                        <li>Sandselighed > Sanselighed</li>
                        <li>Solglands > Solglans</li>
                        <li>skjøndt > skjønt</li>
                        <li>Prindsens > Prinsens</li>
                    </ul>

                </div>



            </div>
        </div>
    </div>
</div>
