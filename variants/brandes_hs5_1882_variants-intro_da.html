<div>
    <meta charset="utf-8"/>



    <div class="variants-intro">


        <div class="toc">

            <ul style="list-style:none">


                <li>
                    <a href="#generelt">Generelt om det selektive variantapparat</a>
                </li>
                <li>
                    <a href="#andenudgaven">Om 2.-udgaven af <em>Den romantiske skole i
                            Frankrig</em> (1892)</a>
                </li>

                <ul style="list-style:none">
                    <li>
                        <a href="#udgivelseshistorie">1. 1892-udgavens udgivelseshistorie</a>
                    </li>
                    <li>
                        <a href="#aendringer">2. Sproglige ændringer i 1892-udgaven</a>
                    </li>

                </ul>

            </ul>
        </div>
        <div class="chapter">
            <h1 id="generelt">Generelt om det selektive variantapparat</h1>
            <p>Georg Brandes’ tekster, ikke mindst <em>Hovedstrømningers</em> seks bind, er levende
                størrelser, der ændrede sig fra udgave til udgave i kraft af forfatterens
                revisioner. Disse havde med stilistik og ortografi at gøre, men også med substansen.
                Forfatteren blev klogere og mere indlæst i sine emner, ligesom han fik nye æstetiske
                og ideologiske impulser.</p>
            <p> Nærværende udgaves variantapparat er selektivt, idet der er anlagt et kvantitativt
                defineret væsentlighedskriterium ved bedømmelsen af, hvilke varianter der skal
                medtages, nemlig: 2 linjers ændret tekst i form af <em>udeladelser</em>,
                    <em>tilføjelser</em> eller <em>omarbejdelser</em> i forhold til førsteudgaven.
                Samme pragmatiske begreb om varians er lagt til grund i Jens Kr. Andersen og Chr.
                Jacksons »Georg Brandes: Emigrantlitteraturen« (<em>Danske Studier</em>, 1971) og i
                Per Dahls forarbejder til en bibliografi over Brandes’ forfatterskab. </p>
            <p>Når variantknappen over teksten er aktiveret, vil mærket <span style="color: green;"
                    >‡</span> angive, at efterfølgende tekst er ændret (omarbejdet, slettet eller
                udvidet) i andenudgaven. Ved et klik dokumenteres ændringen i fanebladet
                'Varians'.</p>
            <p>Udpegningen af varianter er foretaget ved hjælp af både digitale
                kollationeringsværktøjer og analog kontrollæsning. Straks nedenfor i en indledende
                prosaredegørelse til hvert bind af <em>Hovedstrømninger</em>, er den varians, der
                falder uden for perspektivet, karakteriseret og eksemplificeret.</p>
            <p> Det, der sammenlignes, er i alle tilfælde 1.- og 2.-udgaven af de enkelte bind af
                    <em>Hovedstrømninger</em>. I nogle tilfælde af udgivelseshistorien er der
                indimellem disse udgaver skudt en tysk udgave, som var det egentlige grundlag for
                revisionen. De tyske varianter er ikke medtaget i apparatet. For udgivelses- og
                oversættelseshistorien til de enkelte bind henvises til redegørelsen for
                Udgaveforhold. Her findes også i kort form en beskrivelse af de større ændringer,
                der forekommer i senere udgaver af de enkelte bind. </p>
        </div>


        <div class="chapter">
            <h1 id="andenudgaven">Om 2.-udgaven af <em>Den romantiske skole i Frankrig</em>
                (1892)</h1>


            <div>
                <h2 id="udgivelseshistorie">1. 1892-udgavens udgivelseshistorie</h2>

                <p>1.-udgaven af <i>Den romantiske skole i Frankrig</i> udkom i 1882 som det femte
                    bind af Georg Brandes’ <i>Hovedstrømninger i det 19de Aarhundredes
                        Litteratur</i>. 2.-udgaven udkom i 1892. På titelbladet er angivet, at der
                    er tale om »Anden gjennemsete Udgave« – ligesom det er tilfældet med
                    2.-udgaverne af <i>Hovedstrømningernes</i> fjerde og sjette bind. Det
                    signalerer, at der i denne udgave er tale om få ændringer i forhold til
                    1.-udgaven.</p>
                <p> 1882-udgaven har to indledende mottoer af Th. de Banville og Friedrich von
                    Schiller og består ifølge indholdsfortegnelsen af 24 unummererede kapitler, der
                    i teksten er opdelt i 35 nummererede afsnit (I-XXXV). Den tyske 1.-udgave med
                    titlen <i>Die Hauptströmungen der Literatur des neunzehnten Jahrhunderts. Die
                        romantische Schule in Frankreich</i>, der udkom i 1886 og er oversat af W.
                    Rudow, følger den danske 1882-udgave, hvilket også er tilfældet for 2.-udgaven
                    af Rudows oversættelse fra 1892 samt den parallelle tyske udgave <i>Die
                        Literatur des neunzehnten Jahrhunderts in ihren Hauptströmungen dargestellt.
                        Die romantische Schule in Frankreich</i> fra 1883. Den danske gennemsete
                    2.-udgave fra 1892 følger nøje 1882-udgavens overordnede struktur. De får
                    ændringer, der er foretaget i udgaven, findes ikke i de efterfølgende tyske
                    Rudow-udgaver (3. udgave: 1894, 4. udgave: 1897 og 5. udgave: 1900[ikke
                    verificeret]). </p>
            </div>




            <div>
                <h2 id="aendringer">2. Sproglige ændringer i 1892-udgaven</h2>

                <p>Mange af de gennemgående ændringer, som registreres af varianterne mellem 1.- og
                    2.-udgaven i de fire første bind af <i>Hovedstrømninger</i>, er allerede
                    indarbejdet i 1882-udgaven af femte bind. Det drejer sig om tekstens retoriske
                    stilskifte væk fra forelæsningerne og fordanskning af fremmedord. Antallet af
                    ændringer i 1892-udgaven af femte bind er derfor begrænset.</p>
                <p> I det følgende redegøres for de ændringer, som forekommer så gennemført i 1892,
                    at der kan tales om en generel bestræbelse hos forfatteren. Det drejer sig alle
                    steder om ændringer, der falder uden for det ovennævnte princip for, hvornår en
                    tekstændring optages i variantlisten: 2 linjers ændret tekst i form af
                    udeladelser, tilføjelser eller omarbejdelser i forhold til førsteudgaven. </p>
                <div>
                    <h3>a. Fordanskning</h3>

                    <p>Brandes erstatter i 1892-udgaven de – sammenlignet med de fire første bind –
                        få fremmedord, der forekommer i teksten, med gængse danske ord. Fx:</p>
                    <ul style="list-style:none;"><li>Bourgeoisiet > Borgerstanden </li>
                    <li>Reminiscenser > Mindelser</li>
                    <li>Memoirer > Erindringer</li>
                    <li>applaudere > klappe </li></ul>
                </div>
                <div>
                    <h3>b. Modernisering</h3>

                    <p>GB har i 1892-udgaven ret nøje gennemført en række ændringer på
                        bogstavniveau. Det drejer sig i høj grad om bestemte bogstaver, der
                        erstattes af andre, men også til en vis grad af enkelt-bogstaver, der glider
                        ud. I det følgende gives en række grupperede eksempler. Det skal bemærkes,
                        at en del af ændringerne er i overensstemmelse med de samtidige
                        retstavningsreformer, jf. Henrik Galberg Jacobsens <em>Ret og skrift.
                            Officiel dansk retstavning 1739-2005</em>, 2010. </p>
                </div>


                <p>c > k:</p>
                <ul style="list-style:none;">
                    <li>abstracte > abstrakte</li>
                    <li>Manuscripter > Manuskripter</li>
                    <li>Conservativ > Konservativ </li>
                </ul>

                <p>ch > k:</p>
                <ul style="list-style:none;">
                    <li>Architektur >Arkitektur</li>
                    <li>Charakter > Karakter</li>
                    <li>christelig > kristelig </li>
                </ul>

                <p>i > j:</p>
                <ul style="list-style:none;">
                    <li>Eiendommelighed > Ejendommelighed</li>
                    <li>Begeistring > Begejstring</li>
                    <li>Øie > Øje </li>
                </ul>

                <p>lli > lj:</p>
                <ul style="list-style:none;">
                    <li>Uvillie > uvilje </li>
                </ul>

                <p>z > s/c:</p>
                <ul style="list-style:none;">
                    <li>zart > sart</li>
                    <li>Bronzen > Broncen </li>
                </ul>

                <p>eu > ø/øj:</p>
                <ul style="list-style:none;">
                    <li>Auditeur > Auditør</li>
                    <li>Amateur > Amatør</li>
                    <li>Zigeuner > Zigøjner</li>
                </ul>


                <p>ou > u / ai > æ:</p>
                <ul style="list-style:none;">
                    <li>Souverain > Suveræn</li>
                </ul>


                <p>qu > kv/k:</p>
                <ul style="list-style:none;">
                    <li>Inquisitionen > Inkvisitionen</li>
                    <li>Etiquette > Etikette </li>
                </ul>

                <p>e udelades:</p>
                <ul style="list-style:none;">
                    <li>angaaer > angaar</li>
                    <li>ansees > anses</li>
                    <li>troer > tror</li>
                </ul>

                <p>ee > é:</p>
                <ul style="list-style:none;">
                    <li>veed > véd</li>
                    <li>Epopee > Epopé</li>
                    <li>een > én</li>
                </ul>

                <p>-d- slettes:</p>
                <ul style="list-style:none;">
                    <li>glandsløs > glansløs</li>
                    <li>Tydskland > Tyskland</li>
                    <li>Grændser > Grænser</li>
                    <li>kydsk > kysk </li>
                </ul>

                <p>tt > t:</p>
                <ul style="list-style:none;">
                    <li>Litteratur > Literatur </li>
                </ul>

                <p>oe > e:</p>
                <ul style="list-style:none;">
                    <li>Tragoedie > Tragedie </li>
                </ul>

                <p>e udelades:</p>
                <ul style="list-style:none;">

                    <li>forstaaes > forstaas</li>
                    <li>troer > tror</li>
                </ul>





            </div>
        </div>
    </div>
</div>
