<div>
    <meta charset="utf-8"/>



    <div class="variants-intro">


        <div class="toc">

            <ul style="list-style:none">


                <ul style="list-style:none">
                    <li>
                        <a href="#generelt">Generelt om det selektive variantapparat</a>
                    </li>
                    <li>
                        <a href="#andenudgaven">Om 2.-udgaven af <em>Det unge Tyskland</em>
                            (1898)</a>
                    </li>

                    <ul style="list-style:none">
                        <li>
                            <a href="udgivelseshistorie">1. 1898-udgavens udgivelseshistorie</a>
                        </li>
                        <li>
                            <a href="aendringer">2. Sproglige ændringer i 1898-udgaven</a>
                        </li>
                    </ul>

                </ul>


            </ul>
        </div>
        <div class="chapter">
            <h1 id="generelt">Generelt om det selektive variantapparat</h1>
            <p>Georg Brandes’ tekster, ikke mindst <em>Hovedstrømningers</em> seks bind, er levende
                størrelser, der ændrede sig fra udgave til udgave i kraft af forfatterens
                revisioner. Disse havde med stilistik og ortografi at gøre, men også med substansen.
                Forfatteren blev klogere og mere indlæst i sine emner, ligesom han fik nye æstetiske
                og ideologiske impulser.</p>
            <p> Nærværende udgaves variantapparat er selektivt, idet der er anlagt et kvantitativt
                defineret væsentlighedskriterium ved bedømmelsen af, hvilke varianter der skal
                medtages, nemlig: 2 linjers ændret tekst i form af <em>udeladelser</em>,
                    <em>tilføjelser</em> eller <em>omarbejdelser</em> i forhold til førsteudgaven.
                Samme pragmatiske begreb om varians er lagt til grund i Jens Kr. Andersen og Chr.
                Jacksons »Georg Brandes: Emigrantlitteraturen« (<em>Danske Studier</em>, 1971) og i
                Per Dahls forarbejder til en bibliografi over Brandes’ forfatterskab. </p>
            <p>Når variantknappen over teksten er aktiveret, vil mærket <span style="color: green;"
                    >‡</span> angive, at eferfølgende tekst er ændret (omarbejdet, slettet eller
                udvidet) i andenudgaven. Ved et klik dokumenteres ændringen i fanebladet
                'Varians'.</p>
            <p>Udpegningen af varianter er foretaget ved hjælp af både digitale
                kollationeringsværktøjer og analog kontrollæsning. Straks nedenfor i en indledende
                prosaredegørelse til hvert bind af <em>Hovedstrømninger</em>, er den varians, der
                falder uden for perspektivet, karakteriseret og eksemplificeret.</p>
            <p> Det, der sammenlignes, er i alle tilfælde 1.- og 2.-udgaven af de enkelte bind af
                    <em>Hovedstrømninger</em>. I nogle tilfælde af udgivelseshistorien er der
                indimellem disse udgaver skudt en tysk udgave, som var det egentlige grundlag for
                revisionen. De tyske varianter er ikke medtaget i apparatet. For udgivelses- og
                oversættelseshistorien til de enkelte bind henvises til redegørelsen for
                Udgaveforhold. Her findes også i kort form en beskrivelse af de større ændringer,
                der forekommer i senere udgaver af de enkelte bind. </p>
        </div>


        <div class="chapter">
            <h1 id="andenudgaven">Om 2.-udgaven af <i>Det unge Tyskland</i> (1898)</h1>


            <div>
                <h2 id="udgivelseshistorie">1. 1898-udgavens udgivelseshistorie</h2>

                <p> 1.-udgaven af <em>Det unge Tyskland</em> udkom i 1890 som det sjette bind af
                    Georg Brandes’ <em>Hovedstrømninger i det 19de Aarhundredes Litteratur</em>.
                    2.-udgaven udkom i 1898. På titelbladet er angivet, at der er tale om ”Anden
                    gjennemsete Udgave” – ligesom det er tilfældet med 2.-udgaverne af
                        <em>Hovedstrømningers</em> fjerde og femte bind. Det signalerer, at der i
                    denne udgave er tale om få ændringer i forhold til 1.-udgaven.</p>
                <p> 1890-udgaven har to indledende mottoer af Th. de Banville og Friedrich von
                    Schiller og består ifølge indholdsfortegnelsen af 25 unummererede kapitler, der
                    i teksten er opdelt i 30 nummererede afsnit (I-XXXV). De tyske 1.-, 2.- og
                    3.-udgaver med titlen <em>Die Hauptströmungen der Literatur des neunzehnten
                        Jahrhunderts. Das junge Deutschland</em>, der udkom i 1896, 1896 og 1897 og
                    er oversat af A. v.d. Linden, følger den danske 1890-udgave. Det samme gælde
                        <em>Die Literatur des neunzehnten Jahrhunderts in ihren Hauptströmungen
                        dargestellt. Das junge Deutschland</em> fra 1891. Den danske gennemsete
                    2.-udgave fra 1898 følger nøje 1890-udgavens overordnede struktur og er
                    sidemæssigt identisk. De får ændringer, der er foretaget i 1898-udgaven, findes
                    ikke i de efterfølgende tyske A. v.d. Linden-udgaver (4. udgave: 1899). </p>
            </div>




            <div>
                <h2 id="aendringer">2. Sproglige ændringer i 1898-udgaven</h2>

                <p>Mange af de gennemgående ændringer, som registreres af varianterne mellem 1.- og
                    2.-udgaven i de fem første bind af <em>Hovedstrømninger</em>, er indarbejdet
                    allerede i 1890-udgaven af femte bind. Det drejer sig om tekstens retoriske
                    stilskifte væk fra forelæsningerne og fordanskning af fremmedord. Antallet af
                    ændringer i 1898-udgaven af sjette bind er derfor begrænset sammenlignet med de
                    øvrige bind.</p>
                <p> I det følgende redegøres for de ændringer, som forekommer så gennemført i 1898,
                    at der kan tales om en generel bestræbelse hos forfatteren. Det drejer sig alle
                    steder om ændringer, der falder uden for det ovennævnte princip for, hvornår en
                    tekstændring optages i variantlisten: 2 linjers ændret tekst i form af
                    udeladelser, tilføjelser eller omarbejdelser i forhold til førsteudgaven. </p>
                <div>
                    <h3>Modernisering</h3>

                    <p>Georg Brandes har i 1898-udgaven ret nøje gennemført en række ændringer på
                        bogstavniveau. Det drejer sig i høj grad om bestemte bogstaver, der
                        erstattes af andre, men også til en vis grad af enkelt-bogstaver, der glider
                        ud. I det følgende gives en række grupperede eksempler. Det skal bemærkes,
                        at en del af ændringerne er i overensstemmelse med de samtidige
                        retstavningsreformer, jf. Henrik Galberg Jacobsens <em>Ret og skrift.
                            Officiel dansk retstavning 1739-2005</em>, 2010. </p>

                    <p>e udelades:</p>
                    <ul style="list-style:none;">

                        <li>forstaaes > forstaas</li>
                        <li>troer > tror</li>
                    </ul>

                    <p>-e udelades:</p>
                    <ul style="list-style:none;">
                        <li>ere > er</li>
                        <li>vare > var</li>
                    </ul>

                    <p>-d- slettes:</p>
                    <ul style="list-style:none;">
                        <li>Rundkreds > Rundkres</li>
                    </ul>

                </div>
            </div>
        </div>
    </div>
</div>
