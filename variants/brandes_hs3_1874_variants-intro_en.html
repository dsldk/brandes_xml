<div>
    <meta charset="utf-8"/>



    <div class="variants-intro">


        <div class="toc">

            <ul style="list-style:none">


                <li>
                    <a href="#generelt">Generelt om det selektive variantapparat</a>
                </li>
                <li>
                    <a href="#andenudgaven">Om 2.-udgaven af <em>Reaktionen i Frankrig</em> (1892)
                    </a>
                </li>

                <ul style="list-style:none">
                    <li>
                        <a href="#udgivelseshistorie">1. 1892-udgavens udgivelseshistorie</a>
                    </li>
                    <li>
                        <a href="#aendringer">2. Sproglige ændringer i 1892-udgaven</a>
                    </li>

                </ul>

            </ul>
        </div>
        <div class="chapter">
            <h1 id="generelt">Generelt om det selektive variantapparat</h1>
            <p>Georg Brandes’ tekster, ikke mindst <em>Hovedstrømningers</em> seks bind, er levende
                størrelser, der ændrede sig fra udgave til udgave i kraft af forfatterens
                revisioner. Disse havde med stilistik og ortografi at gøre, men også med substansen.
                Forfatteren blev klogere og mere indlæst i sine emner, ligesom han fik nye æstetiske
                og ideologiske impulser.</p>
            <p> Nærværende udgaves variantapparat er selektivt, idet der er anlagt et kvantitativt
                defineret væsentlighedskriterium ved bedømmelsen af, hvilke varianter der skal
                medtages, nemlig: 2 linjers ændret tekst i form af <em>udeladelser</em>,
                    <em>tilføjelser</em> eller <em>omarbejdelser</em> i forhold til førsteudgaven.
                Samme pragmatiske begreb om varians er lagt til grund i Jens Kr. Andersen og Chr.
                Jacksons »Georg Brandes: Emigrantlitteraturen« (<em>Danske Studier</em>, 1971) og i
                Per Dahls forarbejder til en bibliografi over Brandes’ forfatterskab. </p>
            <p>Når variantknappen over teksten er aktiveret, vil mærket <span style="color: green;"
                    >‡</span> angive, at efterfølgende tekst er ændret (omarbejdet, slettet eller
                udvidet) i andenudgaven. Ved et klik dokumenteres ændringen i fanebladet
                'Varians'.</p>
            <p>Udpegningen af varianter er foretaget ved hjælp af både digitale
                kollationeringsværktøjer og analog kontrollæsning. Straks nedenfor i en indledende
                prosaredegørelse til hvert bind af <em>Hovedstrømninger</em>, er den varians, der
                falder uden for perspektivet, karakteriseret og eksemplificeret.</p>
            <p> Det, der sammenlignes, er i alle tilfælde 1.- og 2.-udgaven af de enkelte bind af
                    <em>Hovedstrømninger</em>. I nogle tilfælde af udgivelseshistorien er der
                indimellem disse udgaver skudt en tysk udgave, som var det egentlige grundlag for
                revisionen. De tyske varianter er ikke medtaget i apparatet. For udgivelses- og
                oversættelseshistorien til de enkelte bind henvises til redegørelsen for
                Udgaveforhold. Her findes også i kort form en beskrivelse af de større ændringer,
                der forekommer i senere udgaver af de enkelte bind. </p>
        </div>


        <div class="chapter">
            <h1 id="andenudgaven">Om 2.-udgaven af <em>Reaktionen i Frankrig</em> (1892)</h1>


            <div>
                <h2 id="udgivelseshistorie">1. 1892-udgavens udgivelseshistorie</h2>
                <p>1.-udgaven af <i>Reactionen i Frankrig</i> udkom i 1874 som det tredje bind af
                    Georg Brandes’ <i>Hovedstrømninger i det 19de Aarhundredes Litteratur</i>.
                    2.-udgaven udkom i 1892. På titelbladet er angivet, at der er tale om ”Anden
                    omarbejdede Udgave” – ligesom det er tilfældet med 2.-udgaverne af
                        <i>Hovedstrømningernes</i> to første bind. Det signalerer, at der i denne
                    udgave er tale om væsentlige ændringer i forhold til 1.-udgaven.</p>
                <p> 1874-udgaven har to indledende mottoer af J.W. von Goethe og John Stuart Mill og
                    består ud over en kort indledning af ni nummererede kapitler (I-IX). Den tyske
                    1.-udgave med titlen <i>Die Hauptströmungen der Literatur des neunzehnten
                        Jahrhunderts. Die Reaktion in Frankreich</i>, der udkom allerede samme år og
                    er oversat af Adolf Strodtmann, følger den danske 1874-udgave, hvilket også er
                    tilfældet for de følgende tyske Strodtmann-udgaver (2. udgave: 1886; 3. udgave:
                    1892). Den danske, omarbejdede 2.-udgave udkom først otte år senere, i 1892.
                    Udgavens omarbejdning har ud over en række større og mindre ændringer resulteret
                    i en overordnet omstrukturering af bindet. Antallet af kapitler er vokset til
                    13, hvoraf kapitel 5 om Joseph de Maistre er hentet fra 1.-udgaven af andet
                    bind, <i>Den romantiske Skole i Tydskland</i>, forsynet med ny indledning og
                    afslutning. Derudover findes der en større mængde tilføjelser og udeladelser
                    fordelt ud over bindet. De mange ændringer slog i første omgang ikke igennem i
                    den efterfølgende Strodtmann-udgave, idet den tyske 1894-udgave (4. udgave) er
                    identisk med den danske 1874-udgave. Først i 1897, i en såkaldt
                        <i>Jubiläums-Ausgabe</i>, medtages ændringerne fra den danske 1892-udgave,
                    og bindet betegnes på titelbladet: »Fünfte, gänzlich umgearbeitete, vermehrte
                    und mit einem Generalregister versehene Auflage«. I modsætning til den danske
                    1892-udgave er de indledende mottoer fra den danske 1874-udgave dog bevaret i
                    den tyske <i>Jubiläums-Ausgabe</i>. </p>
            </div>
            <div>
                <h2 id="aendringer">2. Sproglige ændringer i 1892-udgaven</h2>
                <p> I det følgende redegøres for en række ændringer, som forekommer så gennemført i
                    1892, at der kan tales om en generel bestræbelse hos forfatteren. Ikke alle
                    ændringstyperne er gennemført til fulde, men dog i vid udstrækning. Det drejer
                    sig alle steder om ændringer, der falder uden for det ovennævnte princip for,
                    hvornår en tekstændring optages i variantlisten: 2 linjers ændret tekst i form
                    af udeladelser, tilføjelser eller omarbejdelser i forhold til førsteudgaven. </p>

                <div>
                    <h3>a. Retorik og stil</h3>
                    <p> Overordnet set kan det siges, at Brandes i 1892-udgaven så at sige skriver
                        sig selv ud af værket ved at indlægge en (akademisk) distance. Teksten i
                        1874-udgaven bærer endnu – som det er tilfældet med de første bind af
                        Hovedstrømninger – præg af retorikken fra forelæsningerne, som jo er værkets
                        udgangspunkt. I 1892-udgaven er de steder, hvor Brandes i 1874-udgaven
                        inkluderer sig selv med jeg/mig-former, flere steder erstattet af en vi-form
                        eller fjernet til fordel for en neutral form uden subjekt, og den mere
                        mundtlige historiske nutid er flere steder ændret til datid. En række
                        eksempler: </p>
                    <p> Jeg anfører Slutningen: > Slutningen lyder:<br/> Litteraturbevægelsen
                        grunder, som jeg har vist > Litteraturbevægelsen grunder, som vi have
                        set<br/> saa synes den hele Argumentation mig at være fuldkomment sand > saa
                        er denne Tankegang fuldkomment rigtig<br/> Da Stænderne træde sammen > Da
                        Stænderne traadte sammen<br/> I Gaarden ser han en hel Del Regimenter > I
                        Gaarden saa han en hel Del Regimenter</p>

                    <p> Derudover er flere direkte referencer i 1874-udgaven til forelæsningsrækken
                        udeladt, hvilket fremgår af variantapparatet.</p>
                </div>

                <div>
                    <h3>b. Fordanskning</h3>
                    <p> Brandes har i 1892-udgaven lagt en stor indsats i at erstatte de i
                        1874-udgaven hyppigt forekommende fremmedord med gængse danske ord. Dette
                        gælder både de mere sjældne og fremmedklingende ord og de mere almindeligt
                        forekommende. Ordene erstattes enten og hyppigst en-til-en eller foldes
                        forklarende ud. En række eksempler: </p>
                    <ul style="list-style:none;">
                        <li> Restaurationen > Gjenindførelsen</li>
                        <li>Nationalgardens > Borgerbevægelsen</li>
                        <li>Constitution > Forfatning</li>
                        <li>Universum > Verdensalt</li>
                        <li>Invectiver > Udfald</li>
                        <li>Apostrophe > Hentydning</li>
                        <li>Tribunen > Talerstolen</li>
                        <li>Individualitet > Personligheder</li>
                        <li>Indifferents > Ligegyldighed</li>
                        <li>Auspicier > Varetægt</li>
                        <li>Sentimentalitet > Følsomhed</li>
                        <li>Postulat > Paastand</li>
                    </ul>
                    <p>Samtidig bliver korte franske vendinger eller franske ord oversat, fx:</p>
                    <ul style="list-style:none;">
                        <li>vendéenne > Kvinde fra Vendée</li>
                    </ul>
                </div>
                <div>
                    <h3>c. Modernisering</h3>
                    <p> GB har i 1892-udgaven ret nøje gennemført en række ændringer på
                        bogstavniveau. Det drejer sig i høj grad om bestemte bogstaver, der
                        erstattes af andre, men også til en vis grad af enkelt-bogstaver, der glider
                        ud. I det følgende gives en række grupperede eksempler. Det skal bemærkes,
                        at en del af ændringerne er i overensstemmelse med de samtidige
                        retstavningsreformer, jf. Henrik Galberg Jacobsens <em>Ret og skrift.
                            Officiel dansk retstavning 1739-2005</em>, 2010. </p>

                    <p> c > k:</p>
                    <ul style="list-style:none;">
                        <li>Reaction > Reaktion</li>
                        <li>Cardinal > Kardina</li>
                        <li>Cultus > Kultus</li>
                        <li>Directoriet > Direktoriet</li>
                        <li>Tractat > Traktat</li>
                    </ul>
                    <p> i > j:</p>
                    <ul style="list-style:none;">
                        <li>geistlig > gejstlig</li>
                        <li>Keiser > Kejser</li>
                        <li>Seir > Sejr</li>
                    </ul>

                    <p> lli > lj:</p>
                    <ul style="list-style:none">
                        <li>Villie > Vilje</li>
                        <li>Lillierne > Liljerne</li>
                    </ul>

                    <p> z > s/c:</p>
                    <ul style="list-style:none;">
                        <li>Modemagazin > Modemagasin</li>
                        <li>zirlig > sirlig</li>
                        <li>zart > sart</li>
                    </ul>

                    <p> ph > f:</p>
                    <ul>
                        <li>Philosoph > Filosof</li>
                        <li>Phanstasi > Fantasi</li>
                        <li>Triumph > Triumf</li>
                        <li>Prophetier > Profetier</li>
                    </ul>

                    <p> ou > u / ai > æ:</p>
                    <ul style="list-style:none;">
                        <li>Souverain > Suveræn</li>
                        <li>Boutik > Butik</li>
                    </ul>

                    <p>qu > kv/k:</p>
                    <ul style="list-style:none;">
                        <li>Inquisitionen > Inkvisitionen</li>
                        <li>Reliquie > Relikvie</li>
                        <li>Etiquette > Etikette</li>
                    </ul>

                    <p> -e udelades:</p>
                    <ul style="list-style:none;">
                        <li>slaae > slaa</li>
                        <li>troer > tror</li>
                        <li>seer > ser</li>
                    </ul>

                    <p> -t slettes:</p>
                    <ul style="list-style:none;">
                        <li>Schweitz > Schweiz</li>
                        <li>Intelligents > Intelligens</li>

                    </ul>

                    <p> -d slettes:</p>
                    <ul style="list-style:none;">
                        <li>Kronprinds > Kronprins</li>
                        <li>Tydskland > Tyskland </li>
                        <li>skjøndt > skjønt</li>
                    </ul>

                </div>



            </div>
        </div>
    </div>
</div>
