<div class="container">
    <meta charset="utf-8"/>
    <div class="introduction">
        <p>af <span class="author">Robert William Rix</span></p>
        <div class="chapter">
            <h1>1. Indledning</h1>
            <p> I slutningen af 1875 udkom <em>Naturalismen i England</em>, bindet om den
                engelsksprogede litteratur, som den udviklede sig i begyndelsen af 1800-tallet.
                Titlen på bindet angiver måske nok, at temaet er den ”engelske” litteratur, men ret
                beset behandler Brandes mere bredt Storbritanniens litteratur, idet han ud over
                engelske digtere inddrager skotten Walter Scott og ireren Thomas Moore (indtil 1922
                blev Irland styret fra Westminster) i sine analyserende beskrivelser. Da Brandes
                lægger meget vægt på det nationale islæt i deres forfatterskaber, er det derfor mere
                korrekt at referere til Brandes’ bind som en analyse af den britiske litteratur,
                hvilket herefter vil blive gjort. </p>
            <p>Af de seks bind <em>Hovedstrømninger</em> handler tre om fransk litteratur, to om
                tysk og kun et om britisk. Således kan der synes at være en uligevægt i den
                betydning som de forskellige nationers litteratur tildeles. Når anmelderen i
                Morgenbladet (måske Edvard Brandes?) alligevel kan skrive, at <em>Naturalismen i
                    England</em> er det ”fjerde, største og vigtigste Bind af B.s [Brandes’] Værk”
                (13.2.1876), er det fordi vi her finder portrættet af frihedshelten George Gordon
                Byron (fra 1798 Lord Byron), der er kulminationen på de bevægelser i europæisk
                åndsliv, som Brandes har beskrevet i de tidligere bind. Det er foregrebet allerede i
                indledningsforelæsningen til <em>Emigrantlitteraturen</em> (1872), hvor Lord Byrons
                værker betragtes som et vendepunkt.</p>
            <p>I 1923-udgaven af det første bind af <em>Hovedstrømninger</em>
                    (<em>Emigrantlitteraturen</em>) reflekterer Brandes over hele sit projekt som
                ”et Stykke europæisk Sjælehistorie” (Brandes 1923:3), der er politisk forankret.
                Allerede i originaludgaven fra 1872 gør han det klart, at den litterære produktion
                må ses som afgørende for ”den frie Tankes endelige Seir” (Brandes 1872:7). Byrons
                digtning er en vigtig brik i denne udvikling, da den udgives på et tidspunkt, hvor
                religionen og de autoritære idéer har trådt de revolutionære tanker under fode og
                etableret deres magtposition sig på ny. Byron markerer den frie tankes genkomst,
                hvorefter revolutionerne på kontinentet i 1848 gør en ende på tyrannierne og det
                fastlåste åndsliv mange steder i Europa. Dog står Danmark tilbage som uændret og
                tynget af reaktionære tanker.</p>
            <p>”Naturalismen”, som er den røde tråd i bindet, er Brandes’ navn for en ny litterær
                retning, der bryder med de traditioner, der til stadighed begrænser menneskets
                mulighed for udfoldelse og nybrud (det er i naturen, på havet og hos dyrene, at man
                kan lægge afstand til samfundet og rekonstruere det underkuede selv). De
                engelsktalende forfattere behandles ikke kun for deres litterære kvaliteter, men
                også for deres indirekte såvel som direkte politiske engagement.</p>
            <p>Ligeså meget som <em>Naturalismen i England</em> er litteraturhistorie, er den også
                et rationale for den vedkommende og samfundskritiske digtning, ved hvis eksempel den
                danske læser måske kan aktiveres til at bruge litteraturen på en ny måde.</p>
        </div>
        <div class="chapter">
            <h1>2. Baggrund og tilblivelse</h1>
            <div>
                <h2>a. Kvaler og inspiration</h2>
                <p> Forelæsningerne, som ligger til grund for <em>Naturalismen i England</em>, blev
                    holdt i foråret 1874 og – efter et udlandsophold i Tyskland – i april og oktober
                    1875. Bindet udkom 12.11.1875. Brandes fortæller selv, at samlingen af
                    materialet foregik under ”de ugunstigste Betingelser”, idet han var indlogeret i
                    et lille værelse hos sine forældre i Krystalgade i København med udsigt til en
                    gårdmur og med en klaverlærers konstante ”Larmhelved” i baggrunden (Brandes
                    1907:154). 1875 var et år, hvor Brandes’ ægteskabskvaler forværredes, og han
                    plagedes af flere småsygdomme, såsom let difteri (strubehoste) og en lammelse af
                    ganen, der gjorde det vanskeligt at tale (Brandes 1907:174). Et håb om en åbning
                    i den fastlåste situation omkring Brandes’ aldrig besvarede ansøgning til
                    universitetet synes at vise sig i 1875, idet en ny kultusminister, J.C.H.
                    Fischer (1814-1885), blev indsat i J.B.S. Estrups regering. Fischer blev
                    opfattet som ”fritænker”, da han levede i et uægteskabeligt forhold. Men håbet
                    om en mere overbærende holdning til Brandes’ person og hans ansøgning blev snart
                    skudt i sænk, da en af hans gamle modstandere, Sjællands biskop Hans Lassen
                    Martensen, blandede sig i sagen. </p>
                <p>Der var dog et lyspunkt. Mens Brandes arbejdede med det engelsksprogede stof,
                    sørgede Gyldendals direktør Frederik Hegel for, at Brandes kunne stifte
                    kulturtidsskriftet <em>Det nittende Aarhundrede: Maanedsskrift for Literatur og
                        Kritik</em> (udgivet 1874-1877), hvor han og broderen Edvard var redaktører.
                    Tidsskriftet var tænkt som en kanal for den liberale og antiklerikale
                    kulturkamp, der også er skrevet ind i <em>Hovedstrømninger</em>. I et af numrene
                    trykte Brandes et essay om den engelske digter Percy Bysshe Shelley (Brandes
                    1875b), som blev set som en fortaler for netop sådanne progressive holdninger.
                    Essayet var baseret på det to-timers foredrag, som Brandes havde holdt om
                    digteren i Studenterforeningen i april. Mens de fleste danske læsere ville nikke
                    genkendende til forfattere som Walter Scott og Lord Byron, så var Shelley så
                    godt som ukendt, og hans digtning var kun oversat til dansk ved nogle få og
                    sporadiske eksempler. Derfor blev Brandes’ foredrag i Studenterforeningen da
                    også fejlagtigt slået op som omhandlende ”Schelling” (Brandes 1907: 174), dvs.
                    den tyske romantiker og filosof, der var langt bedre kendt i Danmark.</p>
                <p>Det er øjensynligt først meget tæt på udgivelsen af <em>Naturalismen i
                        England</em>, at Brandes stiftede bekendtskab med mange af de digte, som han
                    behandler i bindet. Han var dog allerede bekendt med flere af forfatterne i
                    større eller mindre grad. En dagbogsoptegnelse viser, at Brandes f.eks. i 1861
                    havde læst en biografisk artikel om Shelley i <em>Fædrelandet</em> (Dagbog
                    1861:100). Men det var det personlige møde med den engelske kritiker og
                    forfatter Edmund Gosse (1849-1928), som blev afgørende for udformningen af
                        <em>Naturalismen i England</em>. Gosse, som havde lært sig dansk og var
                    interesseret i skandinavisk litteratur, besøgte mange danske forfattere og tog
                    kontakt til Brandes i København i maj 1874. I <em>Levned</em> tilskriver Brandes
                    selv møderne stor betydning: ”Gosses Besøg gav mine Studier i engelsk Poesi en
                    ny Indvielse. Den Begejstring, han nærede, slog Funker i mig” (Brandes
                    1907:157). De to mænd indgik en aftale om at læse deres respektive nationale
                    litteraturer højt for hinanden. Gosse fortæller om morgenmøderne med Brandes, at
                    han bl.a. reciterede Shelley, William Wordsworth og A.C. Swinburne for
                    danskeren. Især erindrer Gosse en episode, da han fremførte Shelleys ”Ode to the
                    West Wind”, som Brandes på det tidspunkt ikke kendte. Oplæsningen gjorde, at
                    Brandes ”shivered with pleasure” [skælvede af fryd] og ved den sidste linje
                    kastede sig tilbage i sofaen som i trance over digtets skønhed (Gosse
                    1911:288-289). Brandes skulle senere referere til denne ode som Shelleys
                    ”mægtigste Digt” (Brandes 1875a:324-325). </p>
                <p>Det var Gosse, der gav Brandes indsigt i, hvordan de britiske forfattere generelt
                    blev anset og bedømt. Han gav også Brandes incitamentet til at revidere denne
                    kanon. I sit <em>Levned</em> skriver Brandes således, at Gosse ”var den første,
                    som lærte mig, hvor højt det moderne Englands Kunstnere satte Shelley, Keats og
                    Coleridge over Byron, og hvor stærkt Borgerstanden foretrak Wordsworth for ham”
                    (Brandes 1907:157). I Brandes’ opgør med spidsborgerligheden i <em>Naturalismen
                        i England</em> er det netop Byron, der får lov til at træde i forgrunden, og
                    Wordsworth nedvurderes.</p>
            </div>
            <div>
                <h2>b. Det engelske sprog</h2>
                <p>Hvis analysen af det britiske materiale får mindre opmærksomhed – målt i bogsider
                    – end den tyske og franske litteratur, så er det i en vis udstrækning en
                    konsekvens af den generelt lavere påvirkning, som engelsksproget litteratur
                    havde i Danmark i 1870’erne i forhold til tysk og fransk. I anden halvdel af
                    1800-tallet udkom der dog et stigende antal danske oversættelser fra engelsk,
                    både af den romantiske og af den samtidige litteratur (se Downs 1948). </p>
                <p>Et spørgsmål, som man ikke kan komme udenom i den forbindelse, er Brandes’
                    forudsætninger for at skrive <em>Naturalismen i England</em>. Hans
                    engelskkundskaber var begrænsede. Han havde ikke som en del af sin skolegang
                    fået undervisning i sproget, da fransk og tysk traditionelt var de almindelige
                    fremmedsprog i Danmark. Der var dog en stigende anerkendelse af det engelske
                    sprogs vigtighed. I 1851 fik Københavns Universitet et professorat i engelsk,
                    som blev besat af den excentriske George Stephens, og i 1864 blev det for første
                    gang muligt at vælge engelsk som valgfag i skolen (Rasmussen 2003:83-84). Selvom
                    Brandes opnåede god engelsk læsefærdighed, var hans beherskelse af det talte
                    sprog mangelfuld. Da han på et treugers besøg i England i 1870 mødte filosoffen
                    og utilitaristen John Stuart Mill, hvis bog <em>Kvindernes Underkuelse</em>
                    Brandes havde oversat til dansk året før, talte de fransk sammen (Nolin
                    1965:183).</p>
                <p>Gosse erindrer fra sit besøg i København, at ”Brandes had a good knowledge of
                    literary English, and was accustomed to the pronunciation, but he did not trust
                    himself to talk” [Brandes havde god indsigt i engelsk litterær sprogbrug og var
                    bekendt med udtalen, men han følte sig ikke sikker nok til at tale sproget].
                    Derfor talte Brandes dansk, når de to mænd mødtes. Gosse nævner også, at Brandes
                    havde problemer med at forstå metrikken i den engelske lyrik og især var tonedøv
                    for versfoden anapæst (Gosse 1911:169). Tyve år efter udgivelsen af
                        <em>Naturalismen i England</em>, i 1895, bedyrer Brandes for sine tilhørere
                    i The London Authors’ Club: ”Skønt jeg, som De hører, taler Engelsk temmelig
                    daarligt, kan jeg forsikre, at jeg læser det med stor Lethed” (Brandes
                    1905:428).</p>
                <p>I bindet om de britiske forfattere kan man observere, at den del, som Brandes
                    havde brugt til Shelley-foredraget i Studenterforeningen, primært benytter sig
                    af danske prosagengivelser eller parafraser af digterens poesi, så at han ikke
                    ville være forpligtet til at læse alt for mange engelske citater op. Brandes
                    fortæller et sted i sin korrespondance med sin kommende tyske hustru, Henriette
                    Strodtmann, at havde brugt en tysk oversættelse af Shelleys værker, men fandt
                    dog, at digteren var var græsselig på dette sprog (citeret i Nolin
                    1965:195).</p>
            </div>
        </div>
        <div class="chapter">
            <h1>3. Metode, kanon og begrebsapparat</h1>
            <div>
                <h2>a. En karakteristik af Naturalismen i England</h2>
                <p> I <em>Naturalismen i England</em> ser vi kulminationen af, hvad Brandes havde
                    lagt op til i det forrige bind, <em>Reactionen i Frankrig</em>, hvor han
                    diskuterer de autoritære ideers tilbagekomst. Naturalismen er den litterære
                    modus, som Brandes anser for at muliggøre den frie tanke. I bindet lægger han
                    derfor ud med at beskrive den politiske situation i Storbritannien ved
                    begyndelsen af 1800-tallet: kirkens og monarkiets tyranni, de etablerede
                    klassers revolutionsforskrækkelse, såvel som de imperialistiske tendenser. Den
                    politiske vælde og kulturelle stagnation fungerer som afsæt for udvalget af
                    forfattere i bindet, og disse forfattere vurderes da også efter deres evne til
                    at gøre op med den herskende klasses politiske magt. </p>
                <p> Som nævnt tillægger Brandes Byrons værker (der udkom i perioden fra 1807 til
                    hans død i 1824) en stor politisk og kulturel betydning. Undertitlen på
                        <em>Naturalismen i England</em>, ”Byron og hans Gruppe”, er dog misvisende,
                    idet digterne ikke var en samlet gruppe, og flere af de ældre forfattere var
                    dybt kritiske over for George Gordon Byron. Men med den valgte titel signalerer
                    Brandes sin underliggende dagsorden: Den naturorienterede litteratur fra
                    begyndelsen af 1800-tallet kan ses som en ouverture til Byron, hvis poesi er
                    bogens klimaks. Denne analysemodel, der har et klart endemål for øje, synes at
                    berettige Brandes til at holde Byrons digtning op som en målestok for de andre
                    naturalistiske forfattere igennem bindet på en måde, der altid er ugunstig for
                    dem. </p>
                <p> Materialet i <em>Naturalismen i England</em> falder hovedsageligt i to dele, der
                    hverken sidemæssigt eller i Brandes’ bedømmelse af forfatterne er ligeværdige.
                    Den første og korteste del omhandler den første generation af naturdigtere,
                    primært ”Søskolen” (en oversættelse af den indflydelsesrige Edinburgh-kritiker
                    Francis Jeffreys betegnelse ”The Lake Poet School”), som refererer til William
                    Wordsworth, Samuel Taylor Coleridge og Robert Southey, der havde forbindelse til
                    det nordvestlige Englands Lake District. Reelt udgjorde de aldrig en egentlig
                    ”skole” med et fælles program, men de har i Brandes’ optik det tilfælles, at de
                    alle bevægede sig fra radikale sympatier i deres ungdom mod konservative
                    ideologier senere i livet. Med til denne gamle garde regnes også den skotske
                    forfatter Walter Scott. </p>
                <p> På trods af disse forfatteres store litterære betydning, står de for Brandes som
                    politiske overløbere og fungerer delvist som en optakt til den anden del af
                    bindet, hvor den yngre generation af digtere behandles. Den første af de unge
                    digtere er John Keats, som efterfølges af et kapitel om den irske Thomas Moore,
                    der anses for at være erotisk digter, men hvis politiske rebelskhed giver
                    Brandes anledning til en lang historisk udredning om det irske oprør i starten
                    af 1800-tallet. I den kulturhistoriske udvikling, som Brandes beskriver, bygges
                    der op til et crescendo via den kontroversielle digter Shelley, og bindet
                    kulminerer med en 170 sider lang behandling af Byron. At Byron måtte få en sådan
                    prominent plads i <em>Hovedstrømninger</em>, var allerede foregrebet i
                        <em>Reactionen i Frankrig</em>: </p>
                <blockquote> Med Napoleon var den positive Storhed falden, de virkelige Helte for en
                    Tid forsvundne fra Jorden. Den menneskelige Beundring var tom som en Piedestal,
                    hvis Statue er bleven den berøvet. Lord Byron besatte paany den tomme Plads med
                    sine Heltes phantastiske Storhed. Napoleon havde afløst Werther, René og Faust,
                    Byrons prometheiske og desperate Helte afløste Napoleon. Han stemte vidunderligt
                    med Tidens Trang (Brandes 1874:348). </blockquote>

            </div>
            <div>
                <h2>b. Litteraturhistorisk metode: Hippolyte Taine</h2>
                <p> Det var en almindelig tendens i 1800-tallet at knytte litterære studier til
                    historisk empiri og overlade æstetikken til filosofien. Brandes’
                    litteraturkritiske metode lægger sig op ad den franske kritiker Charles-Augustin
                    Sainte-Beuve (1804-1869), der især er forbundet med en biografisk tilgang til
                    litteraturen. I forbindelse med Byron dyrker Brandes dog en overdrevent
                    beundrende betragtningsmåde, der adskiller sig noget fra Sainte-Beuve. </p>
                <p> Den anden store inspirationskilde er Hippolyte Taine (1828-1898), som Brandes
                    havde forsvaret i sin doktordisputats (1870), og som han både korresponderede og
                    mødtes med. I fjerde bind af Taines <em>Histoire de la littérature anglaise</em>
                        [<em>Den engelske litteraturs historie</em>], der udkom i 1864, beskrives
                    den tidlige 1800-talslitteratur som en del af ”l’âge moderne” [den moderne
                    tidsalder], som ikke blot indebærer et brud med nyklassiske former i poesien,
                    men også en opblomstring af nye revolutionære tanker. Det er den samme
                    forståelsesramme, som vi finder hos Brandes. Mange af de litterære figurer er
                    også de samme, og den største poet, som al digtning i begyndelsen af 1800-tallet
                    peger frem imod, er Byron, der som den eneste får sit eget kapitel i Taines
                    behandling af perioden. </p>
                <p> Den systematiske litteraturkritik som Brandes implicit gør brug af i sin
                    analyse, kan også spores tilbage til Taine. Det er de tre hovedprincipper for
                    forståelsen af litterær produktion: <em>race</em> (nationalkarakter),
                        <em>milieu</em> (forfatterens miljø) og <em>le moment</em> (de historiske
                    tidsforhold). Ud fra de tre parametre skulle man kunne forstå forfatteren, såvel
                    som den nationale tradition, som forfatteren er del af. Brandes udvider dog det
                    litteraturkritiske spænd, for hvor Taine ser det litterære produkt som det
                    endelige resultat af de tre forhold, lægger Brandes vægt på, hvordan værket
                    sælger, påvirker og inspirerer efterfølgende. Brandes bedømmer værkerne ud fra
                    deres evne til at skabe politisk debat, hvilket er et kriterium, der adskiller
                    sig fra Taines mere apolitiske kritik (se Levin 1963:13-14; Wellek 1968:359). </p>
                <p> Inden for det Taineske paradigme giver Brandes race en del opmærksomhed. Det er
                    således begreber som ”Natursubstansen” og ”Folkepsychologien” i Storbritannien,
                    som Brandes mener, at Walter Scott søgte at indfange med sit ”Opdagerblik” i
                    sine historiske romaner (Brandes 1875a:183). Disse nationaltræk er delvis et
                    resultat af klimatiske og arvemæssige forhold. F.eks. beskriver Taine Byrons
                    rebelske instinkt som rundet af det kolde klima i nord: Det prægede hans
                    stolthed, gav hans forestillingsevne en vildhed, skærpede hans appetit for
                    ødelæggelse og fostrede en galskab som den, der havde drevet de skandinaviske
                    bersærker, der havde erobret og bosat sig i England (Taine 1864:528-529). Også
                    Brandes refererer til Byrons skandinaviske aner, når han ræsonnerer, at digteren
                    valgte at blive befalingsmand i den græske uafhængighedskrig, fordi
                    ”Vikingeblodet i hans Aarer undte ham ikke Ro, før han selv var bleven en
                    Vikingekonge som hine Normanner, fra hvem han stammede ned” (Brandes
                    1875a:479-480). </p>
                <p> Taine fik en del opmærksomhed i Danmark i anden halvdel af 1800-tallet. Hans
                    analyse af Alfred Lord Tennyson og Alfred de Musset blev oversat af Rudolf
                    Schmidt til udgivelse i <em>Fortællinger og Skildringer</em> (1867), og da
                    Brandes begyndte at skrive <em>Naturalismen i England</em>, er H. S. Vodskovs
                    oversættelse af Taines <em>Den engelske Litteraturs Historie</em> allerede under
                    udgivelse (4 bd., 1874-1877). </p>
                <p> I det hele taget er litteraturhistorier à la Taine i høj kurs i Danmark i
                    perioden. Julius Paludan udgav f.eks. <em>Udsigt over den franske
                        Nationallitteraturs Historie</em> i 1874, og del af den samme historie er at
                    finde i <em>Frankrigs Litteratur i det attende Aarhundrede</em> (1876), som er
                    et udsnit, H. Schwanenflügel havde oversat fra Hermann Hettners ansete
                        <em>Literaturgeschichte des achtzehnten Jahrhunderts</em> (1856-1870).
                    Metodisk inspirerer Taine også andre end Brandes i det danske kulturlandskab,
                    bl.a. professor i litteraturhistorie Valdemar Vedel (1865-1942) og særlig i de
                    værker, der omfatter middelalderens kulturidealer. </p>
            </div>
            <div>
                <h2>c. Den fysiognomiske tilgang</h2>
                <p> Et andet, men overset stykke værktøj, som Brandes låner hos Taine, er den
                    fysiognomiske tilgang til analysen af forfatterskaberne. Det er en idé om, at en
                    digters fysiske fremtoning afspejles i hans værk. <em>Histoire de la littérature
                        anglaise</em> indledes med en lang passus om, hvorledes den indre mand kan
                    læses i den ydre, hvilket leder op til formuleringen af de tre elementer for
                    litteraturanalysen beskrevet ovenfor. </p>
                <p> Den fysiognomisk-orienterede litteraturkritik begrænser sig ikke til Taine, men
                    er et tema i både den franske, tyske og engelske kritik op igennem 1800-tallet
                    (Tyler 1982:82-122). Brandes indleder flere gange sine forfatterportrætter med
                    beskrivelse af digterens ydre som en indgang til at forstå værkernes anatomi.
                    F.eks. erfarer vi, at Keats’ ”Udseende svarede til det Indtryk man nu faaer af
                    hans Poesi”. Brandes beskriver den ”jordiske og tungfodede Keats” som havende
                    ”et bredt kraftfuldt Bryst med stærke Skuldre […] Øinene store, glødende
                    mørkeblaae og glimtende ved stærk Sindsbevægelse” (Brandes 1875a:203-204). Dette
                    kan man sammenholde med Brandes’ skildring af ”Sandseligheden” i Keats’
                    digtning, der fremstår som ”gediegen og tung” (Brandes 1875a:208) og udtrykker
                    nydelsen af alle de indtryk, de fysiologiske sanser kunne opdage (Brandes
                    1875a:210-212). </p>
                <p> I modsætning til Keats finder man ”den ætheriske og kvindelige Shelley”, som er
                    en ”slank, fin og smalskuldret Skikkelse” (Brandes 1875a:203) og har et øje, der
                    er ”kvindeligt og næsten seraphisk i sit Blik” (Brandes 1875a:307). Dette går
                    godt i spand med Shelleys poesi, i hvilken hans helt Alastor er ”Vindenes og
                    Luftens Aand med lysende Øine, frisk Aandepust og lette Fødder” (Brandes
                    1875a:315). Men som Brandes noterer i det forord, han skrev til Johannes
                    Magnussens oversættelse af Shelleys The Cenci, er der en modsætning mellem den
                    fysiske digter og den inspiration, som han skal bruge til at ændre verden.
                    Shelleys ”fine og skrøbelige Legeme” formåede ikke ”at bære hans exalterede
                    Indbildningskraft”. Dette gør Shelley uegnet til at bære fanen for den politiske
                    omskiftning, verden har ventet på, og han går til grunde som en af ”Fantasiens
                    Martyrer” (Brandes 1878a:iv). </p>
                <p> I <em>Naturalismen i England</em> er der dog også eksempler på stærke digtere,
                    som har robusthed og tæft. Den irske nationalpolitiske digter Thomas Moores
                    pande beskrives f.eks. som ”stor og straalende” og ”saa interessant, at den
                    maatte sætte en Phrenolog i Henrykkelse” (Brandes 1875a:238). Portrættet af
                    Byron, hvis digte indvarsler et kulturelt og politisk stormvejr over det
                    forstenede Europa, indledes med en reference til Bertel Thorvaldsens buste af
                    digteren (fra 1821), som Brandes noterer sig, at billedhuggeren har givet en
                    pande, over hvilken det var som ”kunde der lægge sig Skyer […] og Lyn udgaae fra
                    disse Skyer, og i noget Voldsomt ved Bryn og Blik” (Brandes 1875a:358). </p>
                <p> Med Taine som sin intellektuelle mentor lægger Brandes vægt på, at forfatternes
                    liv er en hovedkilde til at forstå værket. Når det kommer til bedømmelsen af et
                    forfatterskabs litterære kvaliteter, kæder Brandes ufravigeligt dette sammen med
                    en evaluering af forfatterens biografi. Da det er Brandes’ formål at tegne et
                    billede af de store poeter som samfundsrevsere, der i sagens natur nødvendigvis
                    må være kontroversielle i deres egen tid, sættes der næsten lighedstegn mellem
                    en forfatters modgang og potentialet til at skabe den store kunst. De primære
                    eksempler på dette er Shelley og Byron, der måtte kæmpe med omverdenens
                    fordømmelse, såvel som Keats, hvis smukke vers blev skrevet ”under store Kvaler”
                    (Brandes 1875a:221). </p>
                <p> I den anden lejr finder man Coleridge og Wordsworth, som Brandes ønsker at pille
                    ned fra deres piedestal. Coleridge var ”villieløs” og ”som et Barn lod [han] sit
                    Liv conservere af Andre” (Brandes 1875a:131), derfor løfter hans digte sig ikke.
                    Wordsworth skildres som en digter, der lever et ”idyllisk og beskyttet Liv” (s.
                    79) uden nogen eksterne begivenheder ”til at opflamme Lidenskaben i hans Poesi”
                    (s. 80). Her undlader Brandes dog at nævne Wordsworths ophold i Frankrig under
                    Revolutionen og de økonomiske problemer, der tvang ham til at vende hjem. Der er
                    altså tale om en vis selektion i udvælgelsen af biografisk materiale. Det er
                    således ikke tilfældigt, at Brandes i stedet vælger at fokusere på anekdoter om
                    den konservative Wordsworths påståede selvoptagethed og diverse stjernenykker.
                    Det tangerer et karaktermord, der fungerer legitimerende for Brandes’ kritik af
                    digterens begrænsede litterære meritter. Heri er Brandes hjulpet af
                    Edinburgh-professoren David Massons <em>Wordsworth, Shelley, Keats, and Other
                        Essays</em> (1874), hvorfra han låner flere af de anekdoter, der gengives i
                        <em>Naturalismen i England</em>, og ligesom Masson (Masson 1874: 34-35, 68)
                    sammenligner Brandes også Wordsworth negativt med den mere rebelske Byron. </p>
                <p> Et markant træk, der får Brandes’ tekst til at syne fremmed i forhold til
                    moderne kritisk praksis er, at han til tider låner litterære temaer og billeder
                    fra de værker, som han diskuterer. Et eksempel på dette er overgangen fra den
                    første generation af digtere, som alle havde solgt sig til den samfundsbevarende
                    konservatisme, til de unge, utilpassede digtere (Brandes 1875a:196). Her lægges
                    der ud med en læsning af John Keats’ ufuldendte epos <em>Hyperion</em>
                    (1818-1819), hvorfra Brandes citerer hyldesten til guden Apollo. Med denne
                    indvarsles en ny æra for de olympiske guder, efter faldet af den gamle hersker
                    Saturn og hans titaner, hvilket Brandes tager til sig som et gyldigt billede på
                    indvielsen af en ny tid i 1800-talslitteraturen. Brandes lader også
                    litteraturkritikerens stemme smelte sammen med genstanden, der analyseres, når
                    han beskriver Keats som den nattergal, digteren lader sig betage af i det
                    berømte ”Ode to a Nightingale”: Keats er som en ”straalende Fugl, der hævede sig
                    høit op i Luften fra Wordsworth’s gamle storbladede Steneg.” (Brandes
                    1875a:201). Dette indfører unægtelig en vis patos i Brandes’ kritik, som Jørgen
                    Knudsen kalder det ”opskruede sprog” i bindet og mener er ”glasur på den klæge
                    kage” (Knudsen 1985:387). Et eksempel på Brandes’ forkærlighed for metaforiske
                    formuleringer er også at finde i referencen til Byrons <em>Childe Harold’s
                        Pilgrimage</em>, Canto III, hvor læseren bliver tilskuer til vandfaldet, der
                    ”i Raseriets hvide Fraade, hvirvlede sig i Malstrømme, splittede … Alt, hvad der
                    stod det i Veien, ja udhulede i Længden selv Klipper” og dog i sin midte
                    frembragte ”en pragtfuldt straalende Regnbue, Harmoniens og Fredens og
                    Frihedslykkens Tegn”. Denne naturbeskrivelse læses allegorisk som indvarsling af
                    de ”bedre Dage for Europa”, der følger i kølvandet på Byrons kraftfulde poesi
                    (Brandes 1875a:527). </p>
            </div>

            <div>
                <h2>d. Naturalismen som begreb</h2>
                <p> Samtlige forfattere, der tages op i <em>Naturalismen i England</em>, ville i
                    moderne lærebøger falde ind under kategorien ”romantikken”. Men Brandes ønsker
                    at gruppere dem under begrebet ”Naturalismen”. Af alle Brandes’ litterære termer
                    er dette nok den definition, der oftest har skabt undren og altid kræver
                    forklaring, når den nævnes. Det skyldes, at ”naturalisme” i dag næsten
                    automatisk forbindes med den litteraturtilgang, der udspringer fra Émile Zola og
                    bl.a. kommer til udtryk i hans <em>Les Romanciers naturalistes</em> [De
                    naturalistiske romanforfattere] (1881), hvor den moderne litteratur er
                    karakteriseret ved fremstillingen af realistiske sociale og psykologiske
                    handlingsforløb. At denne forbindelse er kommet i stand, har sammenhæng med, at
                    man senere har knyttet naturalismen til det moderne gennembrud i skandinavisk
                    litteratur efter 1870, hvor Brandes var en nøglefigur. </p>
                <p> Men hvad mener Brandes med begrebet, da han oprindelig tog det i brug? Han
                    kommenterer i <em>Det moderne Gjennembruds Mænd</em> (1883), at naturalisme er
                    et ”meget omfattende Ord” og kan indeholde både den ”sarteste Alfemelodi” af
                    Shelley og de prosaiske scener hos Zola (1883:398). Men som Zolas
                    begrebsforklaring vandt frem og fik slagkraft, skærpede Brandes forskellen
                    mellem disse. I forordet til 5. udgaven af <em>Hovedstrømninger</em> skriver
                    han, at begrebet Naturalisme ”dannedes af mig et Tiaar, før Zola indførte den i
                    Frankrig og i en helt forskellig Betydning fra den, jeg havde givet den:
                    Kærlighed til Naturen” (Brandes 1923:4). </p>
                <p> Bertil Nolin har foreslået, at Brandes’ naturalismebegreb er et lån fra de tyske
                    litteraturhistorikere Rudolf Haym, Herman Hettner og Julian Schmidt, som han
                    refererer til i <em>Den romantiske Skole i Tydskland</em> (Nolin 1965:192). I
                        <em>Naturalismen i England</em> fokuserer Brandes imidlertid på ”Kærlighed
                    til Naturen” som en modpol til det etablerede samfunds tillærte orden og
                    politiske undertrykkelse. I denne betydning trækker han på Jean-Jacques
                    Rousseaus idéer om, at mennesket har det bedst i sin naturtilstand: ”[o]verført
                    paa Samfundet bliver Naturalismen, som allerede hos Rousseau, revolutionær”
                    (Brandes 1875a:19). Naturen bliver forløsende for den frie tanke, hvorved
                    Brandes’ naturalismebegreb kan antage en række overlappende betydninger. Brandes
                    opsummerer henimod slutningen af bindet, at de britiske forfattere ”foretrak
                    Skoven for Haven, Naturmennesket for Salonmennesket, og Lidenskabens oprindelige
                    Udtryk for dens tillærte Sprog” (Brandes 1875a:483). Det er værd kort at udlægge
                    disse tre elementer her for at forstå, hvilken betydning Brandes tillægger
                    naturalismen som litterær retning. </p>
                <p> Hvor den tyske romantik var præget af det overnaturlige, og den danske
                    centrerede sig om genopdagelsen af det oldnordiske, er nationalkarakteren i
                    Storbritannien at ”tilbede … Naturen” (Brandes 1875a:12-13). Herunder hører en
                    interesse for landskabet, for havet (ikke unaturligt for en søfarende nation)
                    samt en varm forkærlighed for dyreverdenen (Brandes 1875a:12-25). Men der er
                    ikke tale om blot en reproduktion af fysiske objekter som i et landskabsmaleri.
                    Naturobservationerne filtreres igennem en højt udviklet ”Sandselighed” (dvs.
                    evne til at føle og fornemme), som han mener, man kan se det hos Moore og Keats.
                    Brandes identificerer en sværmerisk ”Pantheisme” både hos Wordsworth (s. 62-63),
                    Keats (Brandes 1875a:210) og Shelley (Brandes 1875a:307). Hos Wordsworth er der
                    således tale om en reaktivering af mystikerens forståelse af ”Naturens Poesi” i
                    digtningen (Brandes 1875a:87). Dette er resultatet af en forskydning af den
                    traditionelle kristendom til en naturmystik, som Brandes sporer tilbage til
                    Spinoza og Jakob Böhme (Brandes 1875a:55). Denne læsning bliver introduceret
                    allerede i <em>Den romantiske Skole i Tydskland</em>, hvor Brandes beskriver,
                    hvordan naturen erstatter religionen (Brandes 1873:124-25 og 239-40). En sådan
                    forskydning er senere blevet kortlagt af den amerikanske kritiker M.H. Abrams
                    under overskriften <em>Natural Supernaturalism</em> (1971), hvilket er titlen på
                    hans indflydelsesrige tese om både den tyske og engelske romantik. </p>
                <p> Brandes’ betegnelse ”Naturmennesket” forstås måske bedst ved at læse hans
                    beskrivelse af Wordsworths ”naturalistiske Lidenskab” for de ”Bønder eller
                    Landboer”, der lever med og af naturen (Brandes 1875a: 103). Som Wordsworth
                    udtrykker det i sit skelsættende ”Preface” til <em>Lyrical Ballads</em> (1802),
                    er det bønderne, der er tidens virkelige filosoffer, idet de er i tæt kontakt
                    med naturen og lærer af den. Netop derfor imiterer Wordsworth en ”naturlig
                    Prosadialog” (Brandes 1875a:58), der (i modificeret form) efterligner det sprog,
                    som tales af ”Almueklassen paa Landet”. Afmontering af den kunstige og
                    opstyltede nyklassiske digtestil betegner Brandes som ”denne Naturalismes
                    yderligste litterære Consequents” (Brandes 1875a:105). Brandes ser som
                    fællestræk for forfatterne i Naturalismen i England, at de bryder med
                    salondigtningen og de stringente nyklassiske rimmønstre, der var dominerede hos
                    digteren Alexander Pope (1688-1744), og den ”stive Kunstskole”, der havde
                    ”parfumeret Luften med Affektation” i 1700-tallet (Brandes 1875a:314). I
                    forlængelse af dette lader Brandes til tider sine ideer om kærlighed til naturen
                    afspejle sig i den måde, hvorpå han forstår forfatternes æstetik: Thomas Moores
                        <em>Irish Melodies</em> beskrives f.eks. som digte, der kan ”mumle som
                    Havets Bølger og med et Naturelements uimodstaaelige Magt” (Brandes 1875a:263).
                    På den anden side insisterer Brandes også på, at naturskildringerne hos
                    naturalismens forfattere ikke alene er aftegninger af følelser, men at de også
                    er naturtro, ja endda ligefrem videnskabeligt nøjagtige. Således ser han hos
                    Walter Scott ”Naturskildringer”, der er så nøjagtige, at en ”Botaniker ville
                    kunne lære Stedets Vegetation at kjende igjennem dem” (Brandes 1875a:13). </p>
                <p> Selvom Brandes senere insisterede på at adskille sit eget begreb om naturalismen
                    fra Zolas hyperrealisme, opfatter han dog de britiske forfattere som forkæmpere
                    for realismen i litteraturen. I forbindelse med Wordsworths ”She was a phantom
                    of delight” lovpriser han eksempelvis digtets fremstilling af et “ægte
                    naturalistisk Ideal af den engelske Kvindetype” (Brandes 1875a:78), dvs. at
                    hendes skønhed ikke er mytologiseret eller unødigt forskønnet. Det er også
                    realisme i litteraturen, der hentydes til, når Brandes overtager den skepsis,
                    som Taine forbeholdt sig overfor Scotts populære historiske romaner. F.eks.
                    nævner Brandes romanserien <em>Tales of the Crusaders</em>, og specifikt <em>The
                        Talisman</em> (1825), som værker, der ikke er virkelighedstro, men
                    ”Leiebiblioteksromaner om Korstogenes Eventyrlande og eventyrlige Bedrifter”
                    (Brandes 1875a:193). Kontrasten er Byron, som har et ”umiddelbart Klarsyn”, der
                    kan ”ane Alt hvad Videnskaben søger og fastslaaer” selv i en tid, før
                    naturvidenskaberne for alvor vandt frem (Brandes 1875a:195-196).
                    Videnskabelighed, som Brandes forstår den, hænger sammen med modet til at tage
                    forældede vrangforestillinger om verden op til revision. Her tænkes der ikke
                    mindst på Byrons afstandtagen fra kristendommen (Brandes 1875a:447). Det falder
                    i tråd med Brandes’ egen hårde linje over for kristendommen. </p>
                <p> I Brandes’ begrebsbrug er termen ”romantik” forbeholdt den litteratur, der
                    henter inspiration fra middelalderen og dens overnaturlige romancedigtning.
                    Således er det for Brandes ”Natursandheden” hos Wordsworth, der adskiller ham og
                    de andre britiske forfattere fra den tyske romantik, der svælger i det
                    ”Overnaturlige eller Phantastiske” (Brandes 1875a:88). Eksempler på det
                    overnaturlige kan dog også findes i det engelske materiale, som Scotts
                    semi-gotiske <em>Lay of the Last Minstrel</em> og de trolddomsagtige drømme i
                    Coleridges ufuldendte <em>Christabel</em> (Brandes 1875a:118). Brandes ser
                    Coleridge som hovedeksponent for en ”romantisk-phantastisk” digtning, som
                    ”hverken fremstiller et energisk levet personligt Sjæleliv eller gjenfremstiller
                    Iagttagelser fra den omgivende Verden” (Brandes 1875a:128). Coleridge låner fra
                    de tyske romantikere, som Brandes havde kritiseret i det forrige bind af
                        <em>Hovedstrømninger</em>, og fremsætter derved ”en abstract videnskabelig
                    Protest mod Oplysningsperioden”. Brandes ser rationalismen som et særkende for
                    den engelske nationalånd, hvor den empiriske filosof David Hume (1711-1776) er
                    fanebærer. Inden for den ramme er Coleridges digtning er ligefrem betegnet som
                    ”uengelsk”, idet han gør sig ”Repræsentant for Datidens tydske Philosophi”, som
                    står ”i Modsætning til den engelske Videnskabs experimentale Charakter” (Brandes
                    1875a:11). På samme måde er Scotts drømme og profetier ”det Uhyggeliges
                    Romantik”, som man kan finde det i Tyskland hos Novalis eller Hoffmann (Brandes
                    1875a:175). </p>
                <p> Brandes er også skeptisk overfor Southeys ”udvortes Romantik”, der gør brug af
                    ”al Arabiens Overtro og alle Orientens mest phantastiske Drømme” (Brandes
                    1875a:144). Brandes’ specialiserede anvendelse af termen ”Romantik” er ikke
                    usædvanlig for hans tid, men den afviger fra Taine, som refererer til de samme
                    britiske forfattere, som Brandes tager op, med termen ”L’école romantique” [den
                    romantiske skole]. Brandes fjerner sig også fra danske fortilfælde, hvor
                    litteraten Knud Lyne Rahbek, i en artikel til Tilskueren i 1820, f.eks. havde
                    betegnet Byron, Scott og Moore som ”romantikere”, i modsætning til de ”classiske
                    Digtere fra Dronning Annas Tid” (citeret i Nielsen 1976:281). </p>
                <p> Selvom forfattere bekender sig til en virkelighedstro beskrivelse af naturen,
                    vurderer Brandes det forskelligt afhængigt af, hvad de skatter i naturen, og
                    hvordan de videreformidler det til læseren. F.eks. sammenkæder Brandes det
                    rebelske i Byrons temperament med hans landskabsskildringer i Canto III fra
                        <em>Childe Harold’s Pilgrimage</em>. Ifølge Brandes ser man her, at Byron
                    elskede naturen i dens vrede, hvilket står i modsætning til Wordsworths
                    forkærlighed for naturen i dens ro (Brandes 1875a:423). Brandes peger her på en
                    forskel, hvor han med fordel kunne have citeret Byrons linje fra Canto II, nr.
                    37: “she [Nature] is fairest in her features wild” (Byron 1833:81). Men Brandes’
                    skelnen mellem de to digtere bør kvalificeres i den forstand, at Canto III, nr.
                    65-109 også indeholder en filosoferen over naturen i dens ro, mens vi flere
                    gange hos Wordsworth finder beskrivelser af vilde og sublime landskaber. </p>
                <p> Hvis vi forstår Brandes’ bind som en generel oversigt over britiske forfattere i
                    begyndelsen af 1800-tallet forfattere, er ”Naturalismen” for snæver og for
                    politiserende en ramme til fuldt ud at repræsentere tidens litteratur. Som
                    litterært begreb skal det nærmere ses som et nøje udvalgt fokus, der er
                    kendetegnende for en del af forfatternes produktion. ”Naturalismen” er et ideal,
                    som Brandes ønsker at bruge til at afsige dom over forfatterne alt efter, hvor
                    godt de udfylder dets potentiale. Samtidig udstikker han en udviklingshistorie,
                    der peger på Byron som den litterære figur, al anden tidlig 1800-talslitteratur
                    skal vejes op imod. </p>
            </div>
            <div>
                <h2>e. Den frie tankes store fortælling</h2>
                <p> I indledningen til første bind af <em>Hovedstrømninger</em> havde Brandes brugt
                    den klassiske <em>teatrum mundi</em>-metafor til at beskrive det skift, som
                    Byron bebuder: Napoleonskrigene er skuepladsen, hvor denne digter ”frembringer
                    Omslaget i det store Drama”, og da denne store digter falder i den græske
                    frihedskrig, gør hans ”Heltedød” et ”uhyre Indtryk paa alle Continentets
                    Forfattere” (Brandes 1875a:13). Byrons poesi, og især digtet Don Juan, er
                    naturalismens kulmination, en trompetfanfare for den vækkelse, der bringer den
                    tabte oprørsånd tilbage i europæisk kulturhistorie. I dette drama kan man ane en
                    hegeliansk tankegang (Ahlström 1937:36-37), og der er en klar retning:
                    bevægelsen mod den frie tanke. Det er Brandes’ store fortælling, som det
                    følgende afsnit vil diskutere og vurdere. </p>
                <p> I <em>Hovedstrømninger</em> følger vi den europæiske ånd, der bevæger sig fra
                    revolution i slutningen af 1700-tallet til reaktion i begyndelsen af 1800-tallet
                    for så at vende om og igen skue mod friheden. I miniature er det samme
                    bevægelse, som Brandes belyser i den britiske litteraturhistorie. Den tidlige
                    Søskole starter med radikale intentioner, men bliver hurtigt antirevolutionær og
                    bagstræberisk. Den Søskole-forfatter, der får den hårdeste medfart, er Robert
                    Southey. Brandes indleder med en karakteristik af hans unge år som ”frisindede”
                    (Brandes 1875a:141), men dette frisind forstummer – ikke mindst da han
                    accepterer stillingen som Poet Laureate (officiel hofdigter), hvilket betød, at
                    han blev ansat til at skrive ”Smigerhymner” til kongehuset (Brandes 1875a:51).
                    Året 1822 er et vendepunkt, hvor Byron med sin bidende satire <em>The Vision of
                        Judgement</em> træder frem for offentligheden og leverer ”guddommelige
                    Contrahug” til Southeys servile digtning (Brandes 1875a:149). Southey var et
                    åbenlyst offer for Brandes’ kritik af levebrødsforfattere, der tjente eliten.
                    Når han bemærker, at Southey var ”henvist til at leve af sin Pen og skrev
                    saaledes nødtvungen Meget” (Brandes 1875a:140), ligger det ikke langt fra den
                    vurdering, der prægede modtagelsen af digteren efter hans død. Omkring år 1900
                    skrev den berømte engelske kritiker Leslie Stephen f.eks. positivt om Southeys
                    karakter, men kritiserer ham for at være for mekanisk i sin digtekunst, hvilket
                    bevirker, at hans værker hverken indeholder dyb refleksion eller megen
                    kunstnerisk værdi (Stephen 1902:45-85). </p>
                <p> Af den ældre generation er Walter Scott den af forfatterne i bindet, der opnåede
                    den største kommercielle succes, og som den eneste er hans renommé bygget på
                    prosatekster. Hans romaner var oversat til de fleste europæiske sprog, i
                    Tyskland ligefrem gennem velorganiserede ”oversættelsesfabrikker”. I Danmark
                    udkom Scotts romaner i flere konkurrerende oversættelser og blev genudgivet i
                    flere omgange. <em>Naturalismen i England</em> er således omkranset af to
                    fremstød af Scott-romaner i dansk oversættelse, i 1855-1871 og igen et i
                    1880erne (Eriksen 1976:108-112). Brandes skriver dog på et tidspunkt, hvor
                    Scotts ry som seriøs forfatter var i frit fald. Hans popularitet havde gjort ham
                    til allemandseje, og i takt med at finlitteraturen vendte sig fra romantik til
                    realisme, blev Scotts romaner betragtet som bedst egnede til billig
                    underholdning. Det er Brandes tydeligvis enig i, men det er Scotts politiske
                    konservatisme, som han finder mest frastødende. Scott skrev historiske romaner,
                    der måske nok omhandlede de voldsomme religiøse og politiske konflikter, der
                    havde præget Skotlands fortid, men handlingsforløbene lægger vægt på forsoning
                    og vejen til den fredelige nutid. Scotts støtte til samtidens regering, kirke og
                    britiske union faldt i god smag hos den brede læserskare og konservative
                    kritikere.</p>
                <p> Men en sådan forherligelse af den politiske status quo strider imod Brandes’
                    ideal for litteraturen som polemisk: Scott var “i religiøs Henseende som i
                    politisk og poetisk endnu ikke naaet til Personlighedens Frigjørelse fra de
                    tilfældige Traditioner, i hvilke den fra Fødselen af er holdt bunden”. Derfor
                    falder hans romaner for Brandes’ ”Lov” om, at det, der ikke er kontroversielt i
                    samtiden, uundgåeligt vil forekomme ”trivielt og bornert” for den næste
                    generation. Da Scotts historier skabte almen ”Glæde” snarere end rebelsk
                    refleksion, så må han overlade ”den yngre Digterslægt en uløst, men af
                    Historiens Gang tydeligt betegnet Opgave” (Brandes 1875a:1875a:190-191). Brandes
                    anså altså ikke Scotts enorme popularitet og hans mange imitatorer for at være
                    noget, der bragte kulturen videre i hverken Europa eller Danmark. I
                        <em>Emigrantlitteraturen</em> angriber Brandes B.S. Ingemanns historiske
                    romaner, som han betegner som tilhørende ”en fra Skotland indført uheldig og nu
                    opgiven Genre, den historiske Roman, som frembragt af en fuldblods Tory var
                    udgaaet fra en Aandstilstand, der havde alle sine Idealer i Fortiden ligesom
                    vor” (Brandes 1875a:22). Brandes’ irritation over den historiske romans
                    popularitet rækker øjensynligt længere tilbage end <em>Hovedstrømninger</em>,
                    for allerede i oktober 1867 skulle han have takket ja til forfatteren Rinna
                    Hauchs middagsinvitation under den forudsætning, at hun lovede, at Scott ikke
                    vil blive diskuteret (Fenger 1955:308). </p>
                <p> Traditionelt har man talt om en kanon blandt engelsksprogede romantiske digtere
                    bestående af “the big six”: Wordsworth, Coleridge, Keats, Shelley, Byron og
                    William Blake. Denne kanon (som i det 21. århundrede er kommet under betydeligt
                    pres) er praktisk talt den samme, som vi finder hos Brandes, dog med udeladelse
                    af den engelske digter og maler William Blake (1757-1827). Dette er næppe
                    overraskende, for på trods af en øget opmærksomhed omkring Blakes forfatterskab
                    i hans hjemland op igennem anden halvdel af 1800-tallet, blev han som forfatter
                    stadig anset for at være perifer og hans forfatterskab kanoniseredes først i
                    anden halvdel af 1900-tallet. Den første danske oversættelse af Blake kom i 1897
                    (tre naturdigte), og en vedholdende kritisk interesse for Blake i Danmark
                    begyndte først at manifestere sig i 1930’erne (Rix 2018). Det kunne have været
                    interessant at se, hvorledes Blakes livslange radikalisme ville have rykket ved
                    Brandes’ skel mellem første og anden generation af digtere, idet Blake
                    debuterede før Wordsworth og overlevede både Keats, Shelley og Byron. Det er dog
                    sandsynligt, at Brandes (parallelt med hans analyse af Shelley) ville have
                    fundet Blakes profetiske stil for æterisk og hans digtning for ukendt til at
                    spille nogen større rolle i <em>Naturalismen i England</em>. </p>
                <p> Den første af den yngre generations digtere, der i Brandes’ optik progressivt
                    leder frem mod Byrons opgør med spidsborgerligheden, er John Keats (1795-1821).
                    Det er dog ikke let for Brandes at få Keats til at passe ind i det historiske
                    skema, idet hans digtning er ”1’art pour 1’art” (Brandes 1875a:22) og ”ren
                    Kunst” (Brandes 1875a:209), der leverer sanseindtryk, men som nærmest er blottet
                    for mening. Keats dør dog tidligt, og Brandes kan derfor ikke sige, i hvilken
                    politisk retning han ville være gået, hvis det ”verdensfremmed[e] Barn” havde
                    nået sin manddom (Brandes 1875a:220-22). Brandes nævner dog Keats’ forbitrede
                    digt ”Til Haabet” samt forholdet til det radikale miljø i England, herunder den
                    radikale tidsskriftsredaktør Leigh Hunt (Brandes 1875a:220). Keats’ politiske og
                    sociale engagement var på Brandes’ tid kun sjældent berørt, og en egentlig
                    fokuseret kritisk opmærksomhed er først kommet meget senere med f.eks. Marilyn
                    Butlers skelsættende <em>Romantics, Rebels and Reactionaries</em> (1981), og
                    senere Jack Silers <em>Poetic Language and Political Engagement in the Poetry of
                        Keats</em> (2008). </p>
                <p> Den næste digter i kronologien er ireren Thomas Moore (1779-1852), der ikke er
                    meget læst i dag, men hvis værker vakte en del interesse i Danmark. Flere af
                    hans digte blev oversat (se Eriksen 1976:146-147). Brandes fremhæver Moore som
                    en politisk digter, faktisk den første, der ”fører Englands i Naturbeskuelsen
                    hvilende Digtning over i Frihedsideernes Leir og giver den politiske Poesi
                    Signalet” (Brandes 1875a:227). Det giver Brandes anledning til at indlede
                    kapitlet med en lang beskrivelse af, hvordan den engelske overmagt undertrykker
                    Irland, især med henblik på henrettelserne af oprørerne i 1803 (Brandes
                    1875a:224-238). Denne digression fjerner fokus fra det litterære, men
                    retfærdiggøres af Brandes med, at læseren ”ret levende kan have for Øie, under
                    hvilke Indtryk” Moore modnedes til sit politisk-digteriske mandsmod (Brandes
                    1875a:233). Det er i den forbindelse interessant at bemærke, at Brandes gør
                    opmærksom på, at han mener at arbejde imod den gængse historieskrivning: ”Min
                    hele Fremstilling er grundet paa engelske Patrioters Skildring”, skriver han i
                    en note (Brandes 1875a:228). Det er et kontant kildekritisk udsagn, som bør
                    tages med et gran salt. Det historiske værk, som Brandes citerer ved denne
                    lejlighed, er William Nathaniel Masseys <em>A History of England under George
                        III</em> (4 bd., 1855-1863), som er en moderat-liberal fortolkning af
                    perioden, der ikke har megen sympati for kong George 3.s politik. </p>
                <p> Under kapiteltitlen ”Republikansk humanisme” giver Brandes plads til digteren
                    Walter Savage Landor (1775–1864), hvis værker Brandes stiftede bekendtskab med
                    gennem sin kontakt med Edmund Gosse (Brandes 1875a:292 note). Landor tages med i
                        <em>Naturalismen i England</em> som ”Ven og Aandsbeslægtet af de store
                    europæiske Revolutionsmænd” (Brandes 1875a:294). På samme måde som Brandes
                    værdsætter det hos Byron, så mener han, at Landor bygger bro mellem poesi og
                    politisk aktivisme; i 1808 drog Landor til Spanien for at kæmpe mod Napoleon
                    (Brandes 1875a:23, 284). Men Brandes finder dog Landors digtning tung. Det
                    latinske vokabularium falder klart uden for den jævne og umiddelbare stil, som
                    Brandes peger på som et gennemgående og positivt træk hos de andre
                    naturalistiske digtere i perioden. For Brandes er Naturalismen ensbetydende med
                    en ikke-elitær og almen tilgængelighed i digtningen, der ikke kræver kendskab
                    til den klassiske tradition, som de privilegerede klasser ofte bryster sig af.
                    Landors mest kendte digt, det heroisk-orientalistiske Gebir (1798), beskrives
                    som ”stivt og daarligt” på trods af dets ”heftige Republikanisme”. Derfor er
                    Landor ikke digteren, der kan ”tilveiebringe et frisindet Omslag i Europas
                    offentlige Mening” (Brandes 1875a:298-299). </p>
            </div>
            <div>
                <h2>f. Shelley</h2>
                <p> En anden politisk engageret digter, som Brandes giver mere plads, er Percy
                    Bysshe Shelley (1792-1822). Brandes havde allerede fremhævet Shelleys
                    frihedsidealer og syn på kærligheden som en positiv kontrast til den tyske
                    digtning og filosofi i <em>Den romantiske Skole i Tydskland</em> (Brandes
                    1873:121-122, 124-125, 239-240, 244). Shelley var et litterært bekendtskab, der
                    gik flere år tilbage. Det Kongelige Biblioteks protokol viser, at Brandes i 1864
                    lånte <em>The Poetical Works</em> (Fenger 1955:118). Men første gang, Brandes
                    nævner Shelley, er i en dagbogsoptegnelse fra 1861, efter at han havde læst en
                    biografi over digteren i avisen <em>Fædrelandet</em>. I den forbindelse noterede
                    han, at Shelleys ”uvirkelige Liv” gjorde et ”mægtigt Indtryk” på ham (Brandes’
                    dagbog 17.9.1861: 100). I <em>Naturalismen i England</em> lægger Brandes da også
                    megen vægt på den modstand, Shelley mødte i sit liv i form af censur og
                    retsforfølgelse. Dermed passer han ind i Brandes’ idé om, at engageret kunst
                    fødes i modgang: Shelleys uforfærdede radikalisme og ateisme gjorde, at hans
                    ”politiske Poesier ere skrevne med hans Blod” (Brandes 1875a:335). </p>
                <p> Op igennem 1800-tallet var der splid imellem kritikere, der så Shelley som enten
                    en dedikeret politisk digter eller en lyrisk drømmer (Morton 2006:36). Brandes
                    ser begge muligheder. Han påpeger i rejseessayet ”Indtryk fra London”, at
                    ”Shelley er det lyseste, fineste Udtryk for engelsk Frisind, og for Frisind især
                    paa de Omraader, hvor Englænderen ellers i Reglen er ufri”, samtidigt er han
                    ”desuden Udtryk for den rene Lyrik” (Brandes 1896:307). Shelleys lyriske ynde
                    fremhæves igen og igen i <em>Naturalismen i England</em>, men Brandes lader
                    aldrig den politiske side ude af syne. I en spidsformulering skriver Brandes, at
                    Shelleys digtning havde ”større og varigere Betydning for Menneskeaandens
                    Frigjørelse end Alt, hvad der i Frankrig skete i Augustmaaned 1792 [hvor
                    monarkiets ophævelse blev vedtaget]” (Brandes 1875a:302). Det er
                    sammenblandingen af revolutionsånd og lyrisk virtuositet, som tiltrækker
                    Brandes, og som læseren gradvist forstår, er det ideal, Brandes sætter op for
                    digtekunsten i <em>Naturalismen i England</em>. </p>
                <p> Ifølge Brandes søger Shelley naturen sensuelt og lidenskabeligt som en flugt fra
                    menneskenes verden. Shelleys digteriske behandling af naturens bevægelser,
                    destruktion og genfødsel læser Brandes i høj grad som metaforer for social og
                    kulturel fornyelse. Shelley ser naturen igennem sin ”Verdensbeherskende
                    Phantasi” eller med ”sin Sjæls Øie”, og den ophøjes til at være boltreplads for
                    græske mytologiske figurer som Prometheus og Jupiter (Brandes 1875a:326-327).
                    Netop sådan en læsning har den danske kritiker Aage Kabell fundet uforenelig med
                    Brandes’ egen idé om naturalismen i perioden. Det er ”en daarlig Vittighed”,
                    skriver han, når Brandes lovpriser naturalismens øjenvidneberetninger og
                    videnskabelighed andre steder i bindet og så alligevel medtager Shelley, der
                    netop ikke leverer ”noget exact Studium” af den umiddelbare fysiske verden
                    (Kabell 1944:204-205). Men på trods af Kabells indvending så er det dog ikke
                    svært at se, at Shelley naturligvis må inkluderes, for at Brandes’ kontinuerlige
                    narrativ om naturalismen som en progressivt frihedssøgende bevægelse kan nå sin
                    konklusion. Shelleys digtning var nemlig en direkte inspirationskilde for Byron
                    – en sammenhæng, der allerede var blevet understreget i Grimur Thomsens danske
                    biografi over Byron fra 1845, som Brandes da også refererer til (Brandes
                    1875a:432 note). </p>
                <p> For Brandes har Shelley ikke blot et unikt talent (som han finder det hos fx
                    Moore), men er ”en Genius […] med al Geniets Kraft” (Brandes 1875a:354).
                    Fremstilling af Shelley som en <em>enfant terrible</em>, det utilpassede geni,
                    som ikke kan finde plads i en prosaisk verden, introducerer en genkendelig
                    romantisk mytekonstruktion i Brandes’ analyse. Men det faktum, at geniets
                    idealer er æteriske og verdensfjerne, er også Shelleys svage punkt. Brandes
                    beskriver f.eks. <em>Revolt of Islam</em> som værende ”ubestemt og vag, abstract
                    og metaphysisk” (Brandes 1875a:355), og derfor har den ikke samfundsmæssig
                    gennemslagskraft. Hvis Shelley spillede på en ædel violin, skriver Brandes, var
                    det en lur, der skulle til for at give ”Kampsignalet” mod Europas åndelige
                    tyranni (Brandes 1875a:356). </p>
            </div>
            <div>
                <h2>g. Byron</h2>
                <p> Som flere kritikere har påpeget, har den store kulturfortælling med Byrons
                    værker som finalen ligheder med den fremstilling, som man finder hos den tyske
                    kritiker og historiker Georg Gottfried Gervinus (1805–1871). Byron sættes ind i
                    historien som en katalysator for revolutionsåndens genforankring, eller som
                    Gervinus beskriver det (i en samtidig dansk oversættelse), troede man, at
                    ”Revolutionsaandens Udskeielser” var standset for altid, da det pludselig viste
                    sig, at ”Amerikansk Republikanisme, tydsk Fritænkeri, fransk Omvæltningslyst og
                    angelsaxisk Radikalisme syntes atter at være vakt til live i denne ene Aand
                    [Byron]” (citeret i Elze 1876:449). </p>
                <p> Byrons modne digtning er indskrevet i Brandes’ litteraturhistoriske fortælling
                    som ”Naturalismens Culmination” (titlen på bindets sidste kapitel). Hos den sene
                    Byron finder man den treenighed, som den højeste digtning ifølge Brandes bør
                    stræbe efter: den realistiske skildring af tingene, den fuldkomne æstetiske form
                    og et aktivt politisk sigte i retning af menneskets frigørelse (se Kristensen
                    1980:17). Den revolutionære digtning kommer til orde i <em>Manfred</em> og
                    skærpes i <em>Cain</em>, men det er først med <em>Don Juan</em> (det store, men
                    ufuldendte opus magnum), at Byron er ”helt sig selv” (Brandes 1875a:503).
                    Brandes mener, at det er Byrons jordbundne stil, der baner vejen for hans store
                    indflydelse. I den senere studie af den britiske reformist Benjamin Disraeli
                    (der var premierminister i to omgange i 1868 og 1874-1880), skriver Brandes om
                    statsmandens opgør med det forstokkede hjemland: ”Byron er en Aand, med hvem
                    Disraeli følte sig i Niveau, Shelley var ham for overjordisk” (Brandes
                    1878b:165). </p>
                <p> At Byron var indbegrebet af oprør, var en forståelse, der også fremhæves af
                    kritikere i Storbritannien på Brandes’ tid, heriblandt Matthew Arnold, W.E.
                    Henley og A.C. Swinburne (se Rutherford 1995). Der er dog forskel på, hvor
                    positivt Byrons litterære bedrifter blev modtaget i henholdsvis Storbritannien
                    og på kontinentet. Brandes nævner ganske rigtigt, at Byron ikke fik en
                    begravelse i Westminster Abbeys digterhjørne (en mindesten blev først etableret
                    i 1969). Men hans digtning havde sat spirer i ”Ruslands og Polens, Spaniens og
                    Italiens, Frankrigs og Tydsklands Aandsliv” (Brandes 1875a:524). Byrons
                    deltagelse i den græske uafhængighedskrig og hans kamp for undertrykte
                    nationaliteter gav genlyd i Europa. For Brandes er Byron et fyrtårn, der hæver
                    sig over det nationale. For hvor Wordsworth, Moore og Scott havde givet deres
                    respektive lande en nationalsang, har Byrons fokus på jeg’et tilvejebragt en ny
                    og dybere forståelse: ”Byrons Jeg er det almenmenneskelige, [og] dets Sorger og
                    Forhaabninger hele Menneskehedens” (Brandes 1875a:432). Brandes skriver mange år
                    senere: ”Byrons Poesi [illustrerer] den fælles-europæiske Fortvivlelse og
                    Frihedstrang”, og for slavisk litteratur er han afgørende, idet de største lys,
                    Polens Adam Mickiewicz og Ruslands Aleksandr Pushkin, begge begyndte ”som
                    Byronianere” (Brandes 1888:203, 249). </p>
                <p> I Danmark debatteredes Byrons digtning flittigt, men, som Brandes bemærker, var
                    modtagelsen ofte kølig og efter hans mening misforstået. Brandes’ gamle fjende
                    biskop Hans Lassen Martensen havde i <em>Den christelige Ethik</em> (1871)
                    argumenteret for, at Byron var eksponent for en pessimisme, der umuliggør, at et
                    ”Frihedsideal” kan ”blive virkeligt”, og et ”sandt Fremskridt komme istand”.
                    Brandes citerer dette angreb (Brandes 1875a:433) som et afsæt til en lang
                    revision af denne ikke ualmindelige udlægning. Brandes’ læsning af Byron
                    fremstår mere i harmoni med den italienske patriot og forfatter Giuseppe Mazzini
                    (1805-1872), der i et berømt essay fra 1839 havde udråbt Byron til at være den
                    forfatter, der leder Europa frem mod politisk frihed og demokrati (Mazzini
                    1970). </p>
                <p> Byron var blevet oversat til dansk adskillige gange, så den samtidige danske
                    læser kunne sammenholde mange af Brandes’ læsninger med hjemlige udgaver. Knud
                    Lyne Rahbek oversatte Byron så tidligt som i 1817, og den første danske
                    oversættelse af et af Byrons hovedværker var Manfred fra 1820. Tæt på
                        <em>Naturalismen i England</em> udkom Edvard Lembckes tobindsværk med
                        <em>Udvalgte dramatiske Digte og Fortællinger</em> (1873-1876). Byron blev
                    set som en subjektiv digter, og derfor bruger Brandes da også meget blæk på
                    uddrag af Byrons biografi. Hovedreferencer for Brandes’ fremstilling er de
                    kendte værker om Byrons liv: Thomas Moores <em>The Life of Lord Byron</em>
                    (1835), Grímur Thomsens magisterafhandling <em>Om Lord Byron</em> (1845) og
                    Halle-professoren Karl Elzes store tyske monografi <em>Lord Byron</em> (1870),
                    der senere kom i dansk oversættelse ved Kristian Kroman (1876). I biografierne
                    tegnes billedet af en apostel, hvis alternative livsstil og idéer kuldkaster
                    borgerstandens snævre selvtilfredshed. Brandes ser Byrons egne kvaler med det
                    etablerede England afspejlet i de lidelser, som heltene i hans digte gennemgår.
                    Det passer fint ind i den sammenhæng mellem liv og værk, som forudsættes i
                        <em>Naturalismen i England</em>. Brandes skriver både om Byron som forfatter
                    og celebritet. I forbindelse med sidstnævnte rolle var interessen for Byrons
                    eskapader og offentlige skandaler vidt udbredt i den europæiske presse. Allerede
                    fra 1815 finder man i danske aviser kommentarer om Byrons privatliv, og dele af
                    Thomas Moores <em>Letters and Journals of Byron</em> blev trykt i danske
                    tidsskrifter (Nielsen 2003:366). </p>
                <p> Byron var ikke noget nyt bekendtskab for Brandes. Vi ved, at han læste Manfred i
                    1860 (i Lembckes oversættelse fra 1843), og han kommenterer ved den lejlighed,
                    at han finder slutscenen ”urimelig genial” (Fenger 1955:11). Derefter læste han
                        <em>Sardanapalus</em>, <em>Heaven and Earth</em>, <em>The Two Foscari</em>
                    og <em>Beppo</em>, men i Byron-kapitlet er det <em>Childe Harold</em>,
                        <em>Manfred</em>, <em>Cain</em> og <em>Don Juan</em> (i C. V. A. Strandbergs
                    oversættelse), der primært stilles skarpt på (Fenger 1955:11). Det er de
                    sidstnævnte digte, der med deres fokus på den individuelle helt, eneren og hans
                    verdenskvaler, muliggør Brandes’ tese om det trodsige subjekts frigørelse fra
                    normerne. Byron står som indbegrebet af det, der bliver en moderne figur i
                    litteraturen, en ærketype som Thure Stenström (1961) har identificeret som “den
                    ensamme” [den ensomme]. Den positive læsning af Byrons subjektivitet står i
                    modsætning til de anklager om egoisme, som Byron ofte blev beskyldt for. Taine
                    ser f.eks. Byron som så selvcentreret, at han ikke formåede at være forelsket i
                    noget andet (Taine 1863:540). Det var en kritik, som danske kritikere også
                    tidligere havde ytret, f.eks. Adam Oehlenschläger, der talte om Byrons “monotone
                    stolte Egoismus” (Oehlenschläger 1833:109), og Johan Ludvig Heiberg, der mente,
                    at Byron lod sig fange ”i Garnet af sin egen Dialectic” og derfor ikke kunne
                    ”naae Eenheden”, som den idealistiske digter bør gøre (Heiberg 1833:43). For
                    Brandes er det Byrons mod til at omfavne det subjektive – til jeg’et, der gør
                    sig fri af traditionernes åg – der fremstår som den virkelig heroiske
                    præstation. </p>
            </div>

        </div>
        <div class="chapter">
            <h1>4. Modtagelse og efterliv</h1>
            <div>
                <h2>a. Udgaver og ændringer</h2>
                <p> Andenudgaven af <em>Naturalismen i England</em> bærer udgivelsesåret 1892, men
                    udkom i april 1893. Der foretages flere mindre ændringer, bl.a. tilføjes der nye
                    sektioner om Keats’ breve til sin forlovede, Fanny Brawne. Disse breve blev
                    først kendt af offentligheden i 1878 og var derfor ikke nævnt i 1. udgaven. Der
                    tilføjes også et længere stykke om den skotskfødte digter Thomas Campbell
                    (1777–1844), der er bedst kendt for det lange digt <em>The Pleasures of
                        Hope</em>, hvori han reflekterer over politiske emner som Den Franske
                    Revolution, opdelingen af Polen og slaveriet. Men selvom Brandes refererer til
                    Campbell som politisk digter, er det dog i kapitlet om ”Erotisk lyrik”, at han
                    citeres mest flittigt. </p>
                <p> Mest bemærkelsesværdigt er måske det supplerende materiale om Shelley, der nu
                    inkluderes. Ikke mindst vigtigt er det, at bindets indledningscitat, der i 1.
                    udgaven var af Johann Peter Hebel, nu udskiftes med et citat fra ét af Shelleys
                    notesbogsdigte, ”I am as a spirit”. Dette indikerer, at Brandes’ interesse for
                    Shelley var uanfægtet og endda synes at have fået en yderligere opblomstring. I
                    bogen <em>Indtryk fra Polen</em> kommenterer Brandes, meget sigende, at få gav
                    Shelley nogen stor opmærksomhed, ”medens Byron var paa Alles Læber”; det er for
                    at påpege, hvad han ser som en uret, at han efterfølgende skriver: ”Man troede
                    for fuldt Alvor, at Byron var Englands største Lyriker” (Brandes 1888:201).
                    Dette er nok mest af alt en kommentar, der retter sig mod Byrons tekniske
                    virtuositet sat op imod Shelleys. Men i forbindelse med den tyske udgave af
                        <em>Hovedstrømninger</em> fra 1892 skriver Brandes et digt, hvori han med
                    følgende linjer kommenterer <em>Naturalismen i England</em> således: ”Med Tro og
                    blodrød Ildhu blev den skrevet. / Shelley! dens Aand er din. Dig har jeg levet”
                    (citeret i Brandes 1908:284). Denne opgradering af Shelleys betydning stemmer
                    ikke overens med det reelle indhold i 1. udgaven af bindet, der uomtvisteligt
                    står i Byrons tegn (se Nolin 1965:198). Der er yderligere dokumentation for, at
                    Brandes revurderede Shelley i forhold til Byron, når han i sit <em>Levned</em>
                    reflekterer over, at på trods af respekten for Byron ”var det dog i hin Tid
                    Shelley, som betog mig ved sit Væsens uselviske Oprør mod enhver forkastelig
                    Vedtægt i Sæder som i Dogmer, dette Oprørske i uopløselig Forening med den
                    reneste Poesi” (1908:383). </p>
                <p> Tredjeudgaven udgives som et bind i <em>Samlede Skrifter</em> (1900). Der er få
                    ændringer i forhold til 2. udgaven. Der tilføjes dog nye bibliografiske
                    henvisninger, og Brandes inkluderer en reference til Shelleys ”En Sørgesang”. En
                    af de forandringer, der er værd at bemærke, er, at mange engelske citater nu
                    oversættes til danske vers (i 1. udgaven var prosagengivelser blevet
                    foretrukket). Dette fik en blandet modtagelse. Adolf Hansen kommenterer
                    specifikt en oversættelse af Keats, hvor han mener, at Brandes ligefrem får
                    ”lemlæstet” meningen med sin fejloversættelse (Hansen 1876:25-26). Otto
                    Jespersen, den verdenskendte grammatiker med engelsk som sit speciale, lovpriser
                    de nye gendigtninger (Jespersen1912:94) med blot en enkelt undtagelse, som han
                    finder mislykket. Langt senere har Aage Kabell ment, at oversættelserne er
                    glimrende nogle gange, men mangler metrisk sans andre steder (Kabell
                    1944:191-193). </p>
                <p> Fjerdeudgaven fra 1906 er identisk med 3. udgaven. </p>
                <p>Femteudgaven udgives i 1924. Indholdsmæssigt revideres der mere omfattende end
                    ved de tidligere versioner, men mest i materialet om Byron. Otto Jespersen har
                    nævnt, at allerede i den forrige udgave begynder Brandes at se mere nøgternt på
                    Byrons privatliv og ”samvittighedsløse optræden” (Jespersen 1912:91). Dette
                    tages et skridt videre her. Flere af kvinderne får nu plads, hvorved Byrons
                    kærlighedsliv og kønsmoral betones yderligere, bl.a. tilføjes der flere sider om
                    det incestuøse forhold til Augusta Leigh. Brandes har måske villet reagere på
                    anklager om, at han skulle have forskønnet billedet af Byron. Der er også mere
                    materiale om digteren i Schweiz og Venedig. At det biografiske materiale
                    udvides, går egentlig godt i spand med Byron-receptionen i 1920’erne, hvor det
                    kritiske fokus er på digterens liv og moral snarere end på digtningen (Stabler
                    2013:1-3). En ændring af en vis betydning er, at der nu medtages flere citater
                    på originalsproget. Især udvides der med verslinjer fra Shelleys værker. </p>
                <p>Sjetteudgaven fra 1967 er et genoptryk af 5. udgave, men med moderne
                    retskrivning, og de danske oversættelser af digtene er genindsat.</p>
            </div>
            <div>
                <h2>b. Den danske modtagelse </h2>
                <p> Ved udgivelsen fik <em>Naturalismen i England</em> ikke megen opmærksomhed i den
                    danske presse, hvilket nok var afledt af, at Brandes blev set som en <em>persona
                        non grata</em> i den københavnske presse, der stadig var domineret af
                    nationalliberale idéer. Der var dog anmeldelser i <em>Morgenposten</em> og i
                        <em>Lolland-Falsters Stiftstidende</em>; det var blade, som Brandes havde
                    forbindelser til. </p>
                <p> Blot en uge før <em>Naturalismen i England</em> udkom, udgav Brandes en
                    oversættelse af den litterære realist Gottfried Kellers populære
                        <em>Schweizernoveller</em>, der blev anset for at være udpræget vovede og
                    frivole. Reaktionen på, hvad der tolkes som en kommerciel satsning fra Brandes’
                    side, må næsten have fungeret som lynafleder for den polemik, som
                        <em>Naturalismen i England</em> måske kunne have ansporet til. I Carl Plougs
                    anmeldelse af <em>Schweizernoveller</em> i <em>Fædrelandet</em> (20.11.1875)
                    kaldes Brandes ”en litterær Forretningsmand”, der prædiker ”<em>Nydelsens
                        Evangelium</em>” og kun bidrager til at fordærve ungdommen; Vilhelm Topsøe
                    beskyldte ham i <em>Dagbladet</em> for at introducere den danske læser for
                    erotiske scener, der vil slå rod på grund af deres ”Urenhed og Raaddenskab”
                    (13.12.1875). Og <em>Dags-Telegrafen</em> (21.11.1875) bragte en spydig
                    anmeldelse, der beklagede, at Brandes havde valgt at oversætte så nedrigt et
                    værk (citater i Friis 1965: 59-61 og Knudsen 2008:137-138). </p>
                <p> Manglen på anmeldelser i pressen af <em>Naturalismen i England</em> opvejes i
                    nogen grad af, at litteraten Adolf Hansen i 1876 udgav en 49-siders anmeldelse i
                    pamfletform af bindet. I anmeldelsen lovprises Brandes for sin dybe indsigt i
                    den britiske litteratur og ikke mindst for sin klare sammenligning af Scotts og
                    Wordsworths natursyn. Selvom det er indlysende, at Brandes giver de poetiske
                    laurbær til Byron og Shelley på bekostning af Wordsworth bruger Hansen meget tid
                    på at overbevise læseren om, at Brandes faktisk ser positivt på Wordsworths
                    værker, der generelt blev betragtet som periodens mesterstykker. Dette var
                    øjensynlig vigtigt for, at man ikke skulle skyde Brandes i skoene, at han
                    manglede almen kritisk sans. Anmeldelsen fungerer mest af alt som en
                    støtteskrivelse for Brandes i den danske debat og slutter da også med at
                    udtrykke forargelse over ikke at have fået det ansøgte professorat, som burde
                    være tilfaldet ham. Selv om Hansen er uenig i nogle af detaljerne, rører det
                    ikke ved den generelle lovprisning af <em>Naturalismen i England</em>, hvori han
                    mener, at hovedlinjerne i værket er korrekt afgrænset og skarpt observeret. </p>
            </div>
            <div>
                <h2>c. Den engelsktalende verden</h2>
                <p> I udlandet blev Brandes et kendt navn bl.a. for sine læsninger af europæiske
                    forfattere, for sin støtte til Nietzsche og for at have introduceret
                    skandinavisk litteratur, især Henrik Ibsen, til det engelsktalende publikum (se
                    Waller 2008: 322-323). Men mest af alt gjorde hans Shakespeare-studie i tre bind
                    (1895-1896, eng. overs. 1898) ham til et kendt navn i den engelsktalende verden
                    og muliggjorde, at <em>Hovedstrømninger</em> blev oversat. Bindet om
                        <em>Naturalismen i England</em> udkom på engelsk i første halvår af 1905
                    (New York, Macmillan Co.; London, W. Heinemann) og var en oversættelse af 2.
                    udgaven. Men allerede da den danske udgave udkom, tryktes en anmeldelse i det
                    velrenommerede London-tidsskrift <em>The Spectator</em>. Anmeldelsen består
                    primært af en opsummering af Brandes’ pointer samt udsnit af hans beskrivelser
                    af Scott og Byron, som her oversættes til engelsk. Anmelderen lægger ud med at
                    kalde Brandes “one of the most eloquent and enlightened of modern critics” [én
                    af de mest veltalende og vidende moderne kritikere], og selvom bindet indeholder
                    meget, der vil være alment kendt, falder dommen dog positivt ud: ”his knowledge
                    and accuracy are surprising, and [...] – except misprints of English words,
                    which are too common – there is hardly any misstatement of fact upon which we
                    have been able to lay our hand” [hans viden og præcision er overraskende og –
                    bortset fra trykfejl i engelske ord, som er alt for almindelige – er der knap
                    nok et forkert faktum, man kan pege fingre ad] (<em>Spectator</em> 1876:17). </p>
                <p> Da den engelske oversættelse udkom, skrev journalisten og forfatteren Elia W.
                    Peattie en ligeledes positiv anmeldelse i <em>Chicago Daily Tribune</em>, der
                    giver indtryk af, at Brandes allerede var et kendt navn: “Never was Brandes more
                    delightful. What gossip – what knowledge – what comparison – what deductions”
                    [Aldrig var Brandes mere tiltalende. Hvilken sladder – hvilken viden – hvilken
                    sammenstilling – hvilke konklusioner] (Peattie 1905:9). Peattie ser Brandes’
                    kommentarer som et forfriskende alternativ til den engelsksprogede kritik, der
                    retter opmærksomheden mod det abstrakte, som var det musik eller billedkunst,
                    hvor danskeren efter sigende udviser en protestantisk optagethed af moralen og
                    lægger vægt på det gode og det ordentlige i litteraturen. Det var dog ikke alle,
                    der værdsatte Brandes’ radikale frihedstanker, når det kom til en vurdering af
                    den engelske litteratur. Walter Raleigh, der var professor i litteratur ved
                    Oxford University, skriver i et privat brev fra 1905: ”There’s nothing in
                    Brandes; he’s just a Continental Jew culture-monger. He doesn’t know what poetry
                    is. Keen about his sawdusty creed, namely rationalism, progress, enlightenment –
                    all perfectly abstract”’ [Der er ikke meget at finde i Brandes. Han er bare en
                    kontinental jødisk kulturkræmmer. Han ved ikke, hvad poesi er. Opslugt af sin
                    gadeprædiken om rationalisme, fremskridt og oplysning – alt sammen fuldstændig
                    abstrakt] (citeret i Waller 2008: 323). </p>
                <p> Både i Danmark og udlandet er tendensen hos senere kritikere at kommentere
                    Brandes’ noget håndfaste vurdering af de britiske digtere. I et festskrift til
                    Brandes nævner Otto Jespersen, at Brandes måske nok har taget parti i bindet,
                    men ”at partibedömmelsen kun rent undtagelsesvis har skadet fremstillingen og
                    aldrig har ført til et fordrejet eller fortrukket billede af en
                    forfatterpersonlighed” (Jespersen 1912:87). Jespersen mener, at Brandes måske er
                    hård ved en ”stor digter som Wordsworth”, men at Southeys ”talentløshed” får sin
                    rette bekomst af Brandes, og ”det sker på den nydeligste måde og i den fineste
                    form” (Jespersen 1912:88). Andre var ikke lige så overbeviste om Brandes’
                    kritiske dømmekraft. Det var især Brandes’ forkærlighed for Byron på bekostning
                    af Wordsworth, der gav anledning til kommentar. Politikeren og senere minister
                    for Irlandsanliggender Augustine Birrell påskønner Brandes’ ”hearty, honest
                    delight in Byron’s beauty and daring and rank and reckless wit” [hjertelige,
                    ærlige henrykkelse over Byrons skønhed og mod såvel som rendyrkede og
                    hensynsløse humor] (Birell 1916:211), men mener, at Brandes gør uret i at sætte
                    ham over Wordsworth. Den norsk-amerikanske kritiker Hjalmar Hjorth Boyesen havde
                    allerede indtaget en endnu mere skeptisk position. Især forherligelsen af Byrons
                    oprør mod autoriteterne giver anledning til bekymring: ”Dr Brandes has so
                    profound an admiration for the man who dares to rebel that he fails to do
                    justice to the motives of society in protecting itself against him” [Dr Brandes
                    har en så dyb beundring for den mand, som tør gøre oprør, at han glemmer at
                    anerkende samfundets grunde til at beskytte sig imod ham] (Boyesen 1895:205). I
                    samme spor skriver den engelske litteraturkritiker George Saintsbury ved
                    hundredåret for Byrons død: Brandes havde taget fejl af Byron og formåede ikke
                    at forstå hvor ødelæggende en indflydelse digteren havde på sit hjemlands moral
                    (Sintsbury 1924:50-51). </p>
                <p> I Skandinavien var det analysen af ateisten og fritænkeren Shelley, der især
                    vakte opsigt. Den norske biskop Johan Christian Heuch tordnede i et skrift mod
                    Brandes’ angreb på kristendommen (som han så som en del af et jødisk komplot).
                    Påstanden er, at Brandes promoverer Shelley for hans antikristelige holdninger
                    snarere end for hans poesi (Heuch 1877:67-72). Også Brandes’ meget kontante
                    afvisning af Southey faldt forfatteren, nationalisten og antisemitten Harald
                    Nielsen (1879-1957) for brystet. Han gendriver i et essay Brandes’ kritik af den
                    engelske digter og afslutter med en revsende kritik af <em>Naturalismen i
                        England</em>, som han ikke mener fortjener at blive betragtet som
                    litteraturkritik på grund af ”sit røverromanagtige Præg, sine aabenlyse
                    Urimeligheder og psykologiske Selvmodsigelser” (Nielsen 1922:83). Nielsen var
                    midtpunktet for en ”ny ungdom”, hvis mål var at skabe et alternativ til Brandes’
                    radikale kulturforståelse. </p>
                <p> Brandes’ politisk-orienterede forsøg på at revidere den britiske kanon
                    foranlediger skarpe kommentarer op igennem 1900-tallet. Brandes’ noget hårde og
                    personbaserede kritik af Wordsworth provokerer Aage Kabell til at kalde
                    behandlingen af ham ”et Mesterværk af Perfidi” (Kabell 1944:205). Kabell sætter
                    også spørgsmålstegn ved brugen af biografiske fakta i forbindelse med Shelleys
                    afrejse fra England. Han mener, at Brandes overspiller samfundets
                    retsforfølgelse af digteren, når der også var andre grunde til, at han tog til
                    Italien, såsom hans elendige helbred (1944:189). Skepsis overfor Brandes’
                    dømmekraft er også at finde hos den toneangivende litteraturkritiker René
                    Wellek, der i sin <em>A History of Modern Criticism</em> mener, at Naturalismen
                    i England giver ”a completely distorted picture” [et fuldstændigt forvrænget
                    billede] af det tidlige nittenhundredetals digtere (Wellek 1968 [1955]:360).
                    Det, som andre kritikere er enige om, værdsættes ikke af Brandes: Wordsworths
                    meritter underspilles, Coleridge som filosof nævnes praktisk talt ikke, Moore
                    får mere opmærksomhed end Keats osv. Et andet fejltrin er, at Byrons indflydelse
                    sættes op som begyndelsen til en ny æra, hvilket i hvert fald i
                    litteraturhistorisk forstand ikke er tilfældet (Wellek 1968 [1955]:360-361).
                    Brandes’ skamros af Byron har også foranlediget den svenske kritiker Gunnar
                    Ahlström til at pege på en modsigelse: Hvordan kan Brandes lovprise
                    individualismen hos Byron, når han jo netop havde fordømt den hos de tyske
                    romantikere (1937:97). Thure Stenström argumenterer dog for, at Brandes
                    etablerer et andet og mere handlingsorienteret ideal for individualismen, når
                    han taler om Byron, end det tomme drømmeri, som tyskerne falder tilbage på
                    (Stenström 1961:99ff). </p>
                <p> Det blev nævnt ovenfor, at Edmund Gosse mente, at Brandes så noget af sig selv i
                    Shelley. Senere kritikere har læst Byron-portrættet med dets fokus på den
                    forfulgte ener som en spejling af Brandes’ egen position i Danmark på det
                    tidspunkt, da <em>Naturalismen i England</em> blev skrevet. En biografisk
                    betragtning af materialet anlægges også af Paul V. Rubow, der kalder analysen af
                    Byron for et eksempel på Brandes’ ”sufflerende Digterkarakteristik, hvor
                    Kritikeren og hans Genstand sammenblandes” (Rubow 1934:634). En lignende
                    biografisk observation udfoldes af Jørgen Knudsen, der skriver, at et mere
                    helstøbt billede af Byron – som poseur og præget af livslede – underspilles hos
                    Brandes, fordi det øjensynligt var ubehagelig tæt på de træk, han kunne genkende
                    i sig selv (Knudsen 1985:388-390). </p>
            </div>
            <div>
                <h2>d. Indflydelse og efterliv</h2>
                <p> Når <em>Naturalismen i England</em> har haft en relativt beskeden
                    gennemslagskraft, skyldes det, at bogen ikke rigtig bringer noget afgørende nyt
                    i behandlingen af de enkelte forfattere i forhold til den eksisterende
                    engelsksprogede kritik. René Wellek formulerer det således om hans status i
                    udlandet: “the oblivion which has overtaken him [Brandes] is deserved, as he was
                    only a middleman without originality and substance” [det er fortjent, at han er
                    gået i glemmebogen, idet han kun var en mellemmand uden originalitet eller
                    substans”] (Wellek 1968 [1955]:357). </p>
                <p> En mindre behagelig følgevirkning ved at lægge sig op ad andres idéer er
                    beskyldninger om plagiat. Allerede i 1876 anklagedes Brandes for at låne fra
                    Elzes Byron-biografi ”paa en skødesløs Maade”, således, at han f.eks. kommer til
                    at gengive en oversættelsesfejl, da han ikke går til Byrons originaltekst for at
                    tjekke efter (”S” 1876:3). Aage Kabell (1944:206-209) fastslår, at Brandes
                    plagierer fra William Michael Rossettis essay “A Memoir of Shelley” (1870). </p>
                <p> Hvis <em>Naturalismen i England</em> mangler originalitet set udefra, så
                    forholder det sig dog sådan, at bogen kan siges at have været vigtig for
                    receptionen af den britiske litteratur i Skandinavien. F.eks. henviser
                    anmelderen af Edvard Lembckes danske oversættelse af Thomas Moores store
                    rammefortælling <em>Lalla-Rookh: Et østerlandsk Digt</em> (1878) til Brandes’
                    læsning af teksten som en analogi over Irlands underkuelse – hvilket anmelderen
                    (skrivende under mærket ”B”) i øvrigt er uenig i (”B”, 1878:2-3). Det var dog
                    især Brandes’ interesse i de rebelske poeter Shelley og Byron, der kan spores
                    hos Brandes’ efterfølgere. En interesse for den relativt ukendte Shelley, som
                    Brandes bestemt nærer, kan observeres hos digtere og kritikere såsom Karl
                    Gjellerup og Valdemar Rørdam i Danmark, Viktor Rydberg i Sverige samt Nils
                    Collett Vogt og Herman Wildenvey i Norge (Engelberg 2008:159-160). </p>
                <p> Under påvirkning af Brandes udgav Adolf Hansen en oversættelse af Shelleys poesi
                    i <em>Oversatte engelske Digte</em> (1884) og Den løste Prometheus (1892). Han
                    oversatte også Byrons <em>Childe Harold’s Pilgrimage</em> under titlen
                        <em>Junker Harolds Pilgrimsfart</em> (1880). I sin store litteraturhistorie
                        <em>Den engelske og den nordamerikanske Litteraturs Historie i Omrids</em>
                    lægger Hansen sig tæt op ad Brandes’ analyse af Byron som den aktive digter, der
                    står ”ene mod Haan og Had, holdt Hovedet højt, hensynsløst sagde, hvad han ansaa
                    for sandt, og gjorde sit Ord til Gerning” (Hansen 1902:139). </p>
                <p> Alfred Ipsen, der var sproglærer i engelsk, publicerede Byrons digte
                        <em>Manfred</em> (1888) og <em>Beppo</em> (1891) i dansk oversættelse. Da
                    han oprindelig havde sluttet sig til Brandes’ opgør med kristendommen, er det
                    nærliggende at tro, at Byron-interessen var præget af analysen af <em>Cain</em>
                    i <em>Naturalismen i England</em>. Senere vendte Ipsen sig dog mod Brandes, da
                    han genfandt sin kristne tro. I ét af sine angreb på Brandes kritiserer han,
                    hvorledes skildringen af Byron såvel som andre digtere i bindet om de britiske
                    forfattere er fordrejet og selektiv ved bevidst at ”understrege netop de Sider
                    og Egenskaber i deres Karakter og Virksomhed, som stemmer med Værkets Tendens og
                    Plan” (Ipsen 1902:103). Brandes’ gode ven Holger Drachmann (1846-1908) fik sit
                    litterære gennembrud med en digtsamling tilegnet Brandes, Digte (1872), hvori
                    flere af digtene viser interesse for Englands revolutionære bevægelser. Især kan
                    nævnes ”Engelske Socialister”, hvori han håber, at England vil tage lære af den
                    revolutionære Pariserkommune. Drachmann oversatte også Byrons <em>Don Juan</em>
                    i ottave-strofer (udgivet i otte dele 1880-1891, og en samlet udgave i 1902).
                    Brandes har måske også inspireret August Strindberg til at læse Byrons
                        <em>Manfred</em> (se Nielsen 2004:384), og det er blevet foreslået, at
                    overmennesketanken hos den svenske digter Gustaf Fröding (1860-1911) kan spores
                    tilbage til Brandes’ fortolkning af Byron (Sjöholm 1940:188ff). </p>
                <p> Brandes påstår i <em>Naturalismen i England</em>, at digteren Frederik
                    Paludan-Müller skrev ”Efterligninger” af Byrons <em>Beppo</em> (Brandes
                    1875a:468), da han begyndte sin karriere. Det blev dog benægtet af forfatteren
                    selv i et læserbrev publiceret i det Brandes-redigerede tidsskrift <em>Det
                        nittende Aarhundrede</em>. Paludan-Müller bedyrer her, at han ikke har læst
                    Byrons digt (Paludan-Müller 1876:471-473). Som svar trykker Brandes en
                    undskyldning for sin påstand, men argumenterer samtidig for, at indflydelse kan
                    være noget indirekte, der bevæger sig som noget uhåndgribeligt gennem en ”Tids
                    poetiske Atmosfære” (Brandes 1876:474). </p>
                <p> Den tyske udgave af <em>Naturalismen i England</em>, som genoptrykkes flere
                    gange, spiller en vis rolle for diskussionen af britisk 1800-tals litteratur i
                    ikke-engelsktalende lande. Den refereres f.eks. af litteraturhistorikere som
                    Carl Bleibtreu (1887) og Ika A. Thomése (1923), men tages også op sent som i
                    1963 af slavisten Karel Krejöi. Afslutningsvis skal det også nævnes, at Brandes
                    har haft indflydelse i Kina, ikke mindst i kølvandet på oversættelsen af hans
                    Shakespeare-bog i 1935 (se Jensen 1980:233-234). Men før det gør Brandes indtryk
                    på den produktive oversætter af vestlig litteratur og senere kinesiske
                    kommunistiske leder Zhang Wentian (1900-1976), der nærede en dyb fascination af
                    Shelley og Byron. I anledning af hundredåret for Byrons død (1924) oversatte han
                    et kapitel om Byron fra Brandes’ <em>Naturalismen i England</em> til kinesisk
                    (se Gamsa 2010:22). En oversættelse af hele bindet af Han Shih-heng (fra den
                    engelske udgave) fulgte i 1939 sammen med de tre første bind af
                        <em>Hovedstrømninger</em>. Nøgleordet ”Naturalisme” tages op igen i
                    1950’erne af litteraturkritikeren Li Zhichang i essayet ”Naturalismen i kinesisk
                    litteratur”, der behandler en litterær bølge i Kina, hvor der hentes inspiration
                    fra japanske modeller. Der refereres i denne forbindelse til Brandes’
                    begrebsapparat og hans behandling af de britiske digtere (se Shotung 2004:299).
                    Således synes Brandes at have fremhævet nogle grundlæggende principper ved
                    kærligheden til naturen, som vandt genklang i forståelsen af litterære
                    bevægelser, også uden for den umiddelbare kreds af digtere, han skrev om. </p>
            </div>
        </div>
        <div class="chapter">
            <h1>5. Bibliografi</h1>
            <ul style="list-style:none">
                <li> Abrams, M. H. (1971): <em>Natural Supernaturalism: Tradition and Revolution in
                    Romantic Literature</em>. New York: W. W. Norton &amp; Co.; London: Oxford University
                    Press. </li>
                <li> Ahlström, Gunnar (1937): <em>Georg Brandes’ Hovedstrømninger</em>. Lund: C. W. K.
                    Gleerup; København: Levin &amp; Munksgaard. </li>
                <li> ”B” (1878): Anmeldelse af Thomas Moores Lalla-Rookh, <em>Fædrelandet</em> 28. december,
                    s. 2-3. </li>
                <li> Birrell, Augustine (1916): “A Foreign Critic of Byron and Wordsworth” (1905),
                    in Birrell, <em>Self-Selected Essays</em>. London and Edinburgh: Thomas Nelson and Sons,
                    s. 209-216. </li>
                <li> Bleibtreu, Carl (1887): <em>Geschichte der englischen Litteratur im neunzehnten
                    Jahrhundert</em>. Leipzig: W. Friedrich. </li>
                <li> Boyesen, Hjalmar Hjorth (1895): <em>Essays on Scandinavian Literature</em>. London:
                    David Nutt. </li>
                <li> Brandes, Georg (1872): <em>Emigrantlitteraturen</em>. Gyldendalske Boghandel. </li>
                <li> Brandes, Georg (1873): <em>Den romantiske Skole i Tydskland</em>. Gyldendalske
                    Boghandel. </li>
                <li> Brandes, Georg (1874): <em>Reactionen i Frankrig</em>. Gyldendalske Boghandel. </li>
                <li> Brandes, Georg (1875a): <em>Naturalismen i England</em>. Gyldendalske Boghandel. </li>
                <li> Brandes, Georg (1875b): ”Percy Bysshe Shelley”,<em> Det nittende Aarhundrede:
                    Maanedsskrift for Literatur og Kritik</em> (april-september), s. 139-161, 221-240. </li>
                <li> Brandes, Georg (1876): Svar fra Georg Brandes til Frederik Paludan-Müller, <em>Det
                    nittende Aarhundrede: Maanedsskrift for Literatur og Kritik</em> (februar-marts), s.
                    473-475. </li>
                <li> Brandes, Georg (1878a): “Forord” i P. B. Shelley, <em>Beatrice Cenci. Tragedie af
                    Percy Bysshe Shelley</em>. Paa Dansk ved Johannes Magnussen. København: Brødrene
                    Salmonsen. </li>
                <li> Brandes, Georg (1878b): <em>Benjamin Disraeli, Jarl af Beaconsfield. En litterær
                    Charakteristik</em>. Kjøbenhavn: Gyldendalske Boghandels Forlag. </li>
                <li> Brandes, Georg (1883): <em>Det moderne Gjennembruds Mænd</em>. Kjøbenhavn: Gyldendalske
                    Boghandels Forlag. </li>
                <li> Brandes, Georg (1888): <em>Indtryk fra Polen</em>. København: Gyldendalske Boghandels
                    Forlag. </li>
                <li> Brandes, Georg (1896): “Indtryk fra London” i <em>Samlede Skrifter</em>, vol. 11.
                    København: Gyldendalske Boghandel, 1902, s. 304-336. </li>
                <li> Brandes, Georg (1905): “Tale i The Authors Club i London” (1895), i <em>Samlede
                    Skrifter</em>, bd. 15. København: Gyldendalske Boghandel / Nordisk Forlag, s. 428-429. </li>
                <li> Brandes, Georg (1907): <em>Levned</em>, bd. 2. København: Gyldendalske Boghandel /
                    Nordisk Forlag. </li>
                <li> Brandes, Georg (1908): <em>Levned</em>, bd. 3. København: Gyldendalske Boghandel /
                    Nordisk Forlag. </li>
                <li> Brandes, Georg (1923): ”Forord til sjette gennemsete Udgave”, i
                    <em>Emigrantlitteraturen</em>. København: Gyldendal. </li>
                <li> Byron, George Gordon (1833): T<em>he Works of Lord Byron: With his Letters and
                    Journals</em>, vol. 8. </li>
                <li> Downs, Brian W. (1948): ”Anglo-Danish Literary Relations 1867-1900. The
                    Fortunes of English Literature in Denmark”, <em>The Modern Language Review</em>, s.
                    145-73. </li>
                <li> Elze, Karl (1876): <em>Lord Byron</em>, overs. K. Kroman. J.H. Schubothes Boghandel. </li>
                <li> Engelberg, Karsten (2008): “Shelley in the Nordic Countries: Would They be
                    Seeking Him if He Had Not Been Found?”, i red. Susanne Schmid og Michael
                    Rossington, <em>The Reception of Shelley in Europe</em>. London og New York, s. 156-168. </li>
                <li> Fenger, Henning (1955): <em>Georg Brandes' læreår: Læsning, ideer, smag, kritik
                    1857-1872</em>. København, Gyldendal. </li>
                <li> Friis, Finn (1965): “Gottfried Keller og hans danske oversættere”, <em>Danske
                    Studier</em> 1965. s. 55-74. </li>
                <li> Gamsa, Mark (2010): <em>The Reading of Russian Literature in China: A Moral Example
                    and Manual of Practice</em>. New York: Palgrave Macmillan. </li>
                <li> Gosse, Edmund (1911): <em>Two Visits to Denmark 1872, 1874</em>. London: John Murray. </li>
                <li> Hansen, Adolf (1876): G. Brandes: <em>Naturalismen i England. En Anmeldelse</em>.
                    Kjøbenhavn: Den Gyldendalske Boghandel. </li>
                <li> Hansen, Adolf (1902): <em>Den engelske og den nordamerikanske Litteraturs Historie
                    i Omrids</em>. København: Gyldendalske Boghandels Forlag. </li>
                <li> Heiberg. Johan Ludvig (1833): <em>Om Philosophiens Betydning for den nuværende Tid.
                    Et Indbydelses-Skrift til en Række af philosophiske Forelæsninger</em>. Kjöbenhavn:
                    C.A. Reitzel. </li>
                <li> Heuch, Johan Christian (1877): <em>Dr. G. Brandes’ Polemik mod Kristendommen</em>.
                    København: Gyldendalske Boghandel. </li>
                <li> Ipsen, Alfred (1902): <em>Georg Brandes, en Bog om Ret og Uret, Bidrag til dansk
                    Aandslivs Historie i de sidste Decennier af det 19de Aarhundrede</em>. København:
                    Olaf O. Barfod. </li>
                <li> Jensen, Christian Hermann (1980): “Georg Brandes and the Literary Debate in
                    China during the Transitional Years”, i red. Hans Hertel and Sven Møller
                    Kristensen, <em>The Activist Critic: A Symposium on the Political Ideas, Literary
                    Methods and International Reception of Georg Brandes</em>, <em>Orbis Litterarum</em>,
                    supplement no. 5. København: Munksgaard, s. 228-235 </li>
                <li> Jespersen, Otto (1912): “Brandes og engelsk litteratur”, i <em>Tilskuerens
                    Festskrift til Georg Brandes</em>. København: Gyldendalske Boghandel, s. 84-96 (=
                    Tilskueren 1912, s. 194-206). </li>
                <li> Kabell, Aage (1944): ”Shelley og Georg Brandes: Et Bidrag til
                    ’Hovedstrømninger’s Historie”, <em>Orbis litterarum</em> 1944, København: Munksgaard, s.
                    188-215. </li>
                <li> Knudsen, Jørgen (1985): <em>Frigørelsens vej, 1842-1877</em>. København: Gyldendal. </li>
                <li> Knudsen, Jørgen (2008): <em>GB. En Georg Brandes-biografi</em>. København: Gyldendal. </li>
                <li> Krejöi, Karel (1963): ”Klasszicizmus és szentimentalizmus a keleti és nyugati
                    szlávok irodalmában”, <em>Filológiai közlöny</em> 9(1), s. 28-51. </li>
                <li> Kristensen, Sven Møller (1980): <em>Georg Brandes: Kritikeren, liberalisten,
                    humanisten</em>. København: Gyldendal. </li>
                <li> Levin, Harry (1963): <em>The Gates of Horn: A Study of Five French Realists</em>. New
                    York: Oxford University Press. </li>
                <li> Masson, David (1874): <em>Wordsworth, Shelley, Keats, and Other Essays</em>. Macmillan
                    and Company. </li>
                <li> Mazzini, Giuseppe (1970): “Mazzini on Byron and Liberty”, genoptryk fra <em>The
                    Life and Writings of Joseph Mazzini</em> (London, 1864-1870), bd. 6, 61-94, i Andrew
                    Rutherford (red.), Lord Byron: <em>The Critical Heritage</em>. London: Routledge, s.
                    330-341. </li>
                <li> <em>Morgenbladet</em> (1876): Anmeldelse af Naturalismen i England, 13. februar. </li>
                <li> Morton, Timothy (2006): “Receptions”, i T. Morton (red.), <em>The Cambridge
                    Companion to Shelley</em>. Cambridge: Cambridge University Press, 2006. </li>
                <li> Nielsen, Harald (1922): ”Brandes og Southey”, i <em>Usurpatoren</em>. Kjøbenhavn:
                    Aschehoug, s. 56-84. </li>
                <li> Nielsen, Jørgen Erik (1976): <em>Den samtidige engelske litteratur og Danmark
                    1800-1840</em>, bd. 1. København: Nova. </li>
                <li> Nielsen, Jørgen Erik (1983): “Myth and Reality in Early Danish Byron
                    Criticism”, i Karsten Engelberg (red.), <em>The Romantic Heritage: A Collection of
                    Critical Essays</em>. København: Department of English and the Faculty of Humanities:
                    University of Copenhagen, s. 173-184. </li>
                <li> Nielsen, Jørgen Erik (2003): ”English Literature in Denmark in the First Half
                    of the Nineteenth Century”, i Jørgen Sevaldsen (red.), <em>Britain and Denmark:
                    Political, Economic and Cultural Relations in the 19th and 20th Centuries</em>.
                    København: Museum Tusculanum Press, s. 357-372. </li>
                <li> Nielsen, Jørgen Erik (2004): ”’Look to the Baltic’: Byron between Romanticism
                    and Radicalism in Denmark”, i Richard A. Cardwell (red), <em>The Reception of Byron
                    in Europe</em>, Volume II: <em>Northern, Central and Eastern Europe</em>. London and New York:
                    Thoemmes Continuum, s. 365-374. </li>
                <li> Nolin, Bertil (1965): <em>Den gode europén. Studier i Georg Brandes’ idéutveckling
                    1871-1893 med speciell hänsyn till tysk, engelsk, slavisk og fransk litteratur</em>.
                    Uppsala: Svenske Bökforlaget. </li>
                <li> Oehlenschläger, Adam (1833): ”Æsthetik. Om det Musikalske, det Philosophiske,
                    det Maleriske og det Historiske i Poesien”, <em>Prometheus: Maanedskrift for Poesie,
                    Æsthetik og Kritik</em>, s. 97-127. </li>
                <li> Paludan-Müller (1876): ”Et Brev fra Prof. Fr. Paludan-Müller”. <em>Det Nittende
                    Aarhundrede: Maanedsskrift for Literatur og Kritik</em> (februar-marts), s. 471-473. </li>
                <li> Peattie, Elia W. (1905): ”Brandes’ Naturalism in England”, <em>Chicago Daily</em>
                    Tribune, 1. juli; s. 9, kol. 4-5. </li>
                <li> Rasmussen, Jens Rahbek (2003): <em>Modernitet eller åndsdannelse?: Engelsk i skole
                    og samfund 1800-1935</em>. Museum Tusculanum Press. </li>
                <li> Rix, Robert W. (2018): “The Reception of Blake in Denmark and Norway”, i <em>The
                    Reception of William Blake in Europe</em>, red. Morton D. Paley og‎ Sibylle Erle.
                    London: Bloomsbury. </li>
                <li> Rubow, Paul V. (1932): <em>Georg Brandes’ Briller</em> (rev. udg.). København. Levin og
                    Munksgaards Forlag. </li>
                <li> Rubow, Paul V. (1934): ”Georg Brandes”. <em>Dansk Biografisk Leksikon</em>, red. Povl
                    Engelstoft og Svend Dahl. 2. udg., bd. 3, 1934, s. 629-643. København:
                    Gyldendal. </li>
                <li> Rutherford, Andrew, red. (1995). <em>Byron: The Critical Heritage</em> [1970]. London
                    and New York: Routledge. </li>
                <li> ”S” (1876): Anmeldelse af Elzes Byron-biografi, <em>Fædrelandet</em> 31. marts. s. 3. </li>
                <li> Saintsbury, George (1924):<em> A Last Scrapbook</em>. London: Macmillan. </li>
                <li> Sjöholm, Stig (1940): <em>Övermänniskotanken i Gustaf Frödings diktning</em>. Göteborg:
                    Elanders Boktryckeri Aktiebolag. </li>
                <li> Shoutung, Zhu (2004): “Uden for Europa: Brandes og Kina”, i <em>Georg Brandes og
                    Europa: Forelæsninger fra 1. internationale Georg Brandes Konference, Firenze,
                    7.-9. november 2002</em>, red. Olav Harsløf. København: Museum Tusculanum. </li>
                <li> <em>The Spectator</em> (1876). “A Foreign Critic on English Poetry”, 29. januar, s.
                    17-19. </li>
                <li> Stabler, Jane (2013): <em>Byron</em>. Oxford and New York: Routledge. </li>
                <li> Stephen, Leslie (1902): <em>Studies of a Biographer</em>, bd. 4. New York: G. P.
                    Putnam’s Sons; London: Duckworth &amp; Co. </li>
                <li> Stenström, Thure (1961): <em>Den ensamme: En motivstudie i det moderna
                    genombrottets litteratur</em>. Stockholm: Natur och Kultur. </li>
                <li> Taine, Hippolyte (1864): <em>Histoire de la littérature anglaise</em>. bd. 4. Paris:
                    Libraire de L. Hachette. </li>
                <li> Thomése, Ika A. (1923): <em>Romantik und Neuromantik: mit besonderer
                    Berücksichtigung Hugo von Hofmannsthals</em>. Haag: Martinus Nijhoff. </li>
                <li> Thomsen, Grimur Thorgrimson (1845): <em>Om Lord Byron</em>. Kjøbenhavn: A. F. Høst. </li>
                <li> Tyler, Graeme (1982): <em>Physiognomy in the European Novel: Faces and Fortunes</em>.
                    Princeton, NJ: Princeton University Press. </li>
                <li> Waller, Phillip J. (2008): <em>Writers, Readers, and Reputations: Literary Life in
                    Britain, 1870-1918</em>. Oxford; New York: Oxford University Press. </li>
                <li> Wellek, René (1968): <em>A History of Modern Criticism: 1750-1950</em>, bd. 4. The Later
                    Eighteenth Century. 7th. printing. New Haven: Yale University Press. </li>
            </ul>
        </div>
    </div>
</div>
