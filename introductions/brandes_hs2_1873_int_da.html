<div class="container">
    <meta charset="utf-8"/>
    <div class="introduction">
        <p>af <span class="author">Anna Sandberg</span></p>
        <div class="chapter">
            <h1>1. Indledning</h1>
            <p>Georg Brandes’ andet bind af <em>Hovedstrømninger</em> om den tyske romantik fra 1873
                viser en splittelse mellem fordømmelse og forståelse. Han besidder om nogen en
                særlig sans for den romantik, som han retter al sin kritik imod, ja i dele af
                Brandesforskningen er han ligefrem blevet opfattet som en romantisk anti-romantiker.
                Denne dobbelttydighed har han til fælles med sit forbillede Heinrich Heine, der var
                del af ”Det unge Tyskland” i årtierne inden 1848-revolutionen. Begge kritiserer
                romantikken og hører – med en elastisk periodisering – med til den: Heine er del af
                den sene romantik, og Brandes står midt i den endnu senere tids kunstneriske og
                filosofiske romantikreception, der blandt andre omfatter Richard Wagner (født 1813)
                og Friedrich Nietzsche (født 1844).</p>
            <p>Det er dog ikke denne romantik, Brandes beskriver i dette bind. Han betragter den
                tyske romantik som en overvundet historisk fase mellem Den Franske Revolution og
                Julirevolutionen 1830, mens den danske romantik imidlertid stadig øvede en
                indflydelse i dansk kulturliv på Brandes’ skrivetidspunkt – og skal bekæmpes. Over
                for dens idealisme og virkelighedsflugt stiller han en liberal aktivisme og troen på
                individets ret. Samtidslitteraturen skal med romantikken som kontrast mobiliseres i
                fremskridtets og demokratiseringens tjeneste. Romantikken fungerer dermed som et
                afsæt for en nyorientering i dansk kultur.</p>
            <p>Hvordan begrebsbestemmer Brandes romantikken? Hans tilgang er dobbelt, idet han på
                den ene side beskriver ”den romantiske skole” som en gruppe af forfattere og værker,
                og på den anden side ”det romantiske” som et psykologisk-mentalt fænomen og en
                splittet kunstform. Begge tilgange viser, at det ikke er hans ærinde at skrive en
                velordnet og historisk udtømmende litteraturhistorie, men snarere et på samme tid
                politisk, åndshistorisk og psykologisk portræt af det særligt tyske.</p>
            <p>Bogtitlen <em>Den romantiske Skole</em> er ikke Brandes’ opfindelse. Det er en
                udbredt betegnelse i 1800-tallets tyske litteraturkritik, fra Heinrich Heines
                    <em>Die romantische Schule</em> (1836) over Hettners <em>Die romantische Schule
                    in ihrem inneren Zusammenhange mit Goethe und Schiller</em> (1850) frem til
                Rudolf Haym, hvis <em>Die Romantische Schule</em> (1870) gælder som den moderne
                romantikforsknings begyndelse (Ansel 2003:247, Huggler 2006). Med betegnelsen
                ”skole” suggereres både en enhed og et fælles program i den tyske romantik, der
                modsat den senere litteraturhistoriografi ikke tager højde for periodens
                mangfoldighed og forskellige faser: fra en tidlig romantik over en nationalromantik
                til en senromantik.</p>
            <p>Brandes beskriver især forfattere fra den tidlige romantik før 1800: Novalis,
                Friedrich Schlegel, Ludwig Tieck og W.H. Wackenroder samt de romantiske kvindelige
                forfattere Dorothea Schlegel og Caroline Schlegel-Schelling. Fra romantikkens
                såkaldte nationale fase efter århundredeskiftet indgår Heinrich von Kleist og
                Zacharias Werner og fra den sene romantik især E.T.A. Hoffmann, mens Joseph
                Eichendorff og Friedrich Fouqué beskrives kortere. Sporadisk nævnes Achim von Arnim
                og Clemens Brentano, og en overgangsforfatter mellem klassik og romantik, Jean Paul,
                ses negativt som forløber for romantikken. Dette tekstkorpus er begrænset, men
                udvides senere, nemlig i Brandes’ andenudgave. Hans kanon har sådan set stadig
                gyldighed, men hans værk skal i dag ikke primært læses som litteraturhistorie. Bogen
                har – som <em>Hovedstrømninger</em> i det hele taget – værdi som en tidstypisk
                litteraturpsykologi og mentalitetshistorie med en vis virkningshistorie og som et
                kulturelt kampskrift, der især var vigtig i en dansk samfundskontekst.</p>

        </div>
        <div class="chapter">
            <h1>2. Baggrund og tilblivelse</h1>

            <p>I 1873 var Det Tyske Kejserrige helt ungt, grundlagt 1871 oven på Preussens tre
                ”samlingskrige” mod henholdsvis Danmark 1864, Østrig 1866 og Frankrig 1870-1871, og
                befandt sig i den såkaldte <em>Gründerzeit</em> med økonomisk vækst og industriel
                ekspansion. Georg Brandes blev hurtigt begejstret for Tyskland under sit ophold i
                1872, og han var 1877-1883 bosat i den tyske rigshovedstad. Han indleder <em>Den
                    romantiske Skole i Tydskland</em> med et aktuelt tysklandsbillede, både som en
                kontrast til det tyske samfund på romantikkens tid anno 1800 og den danske småstat
                efter 1864. Berlin er en moderne storby præget af industri, militær og rationalitet,
                og landet ledes stålsat af ”jernkansleren” Otto von Bismarck. Med sin karakteristik
                af et disciplineret og fremstormende Tyskland med en fælles sag, også i
                litteraturen, vil han ruske op i danskerne og mobilisere en ny energi og kraft i
                afmatningen efter 1864-nederlaget. Det er åbenlyst, at han her idealiserende
                fortegner den tyske friheds- og fremskridtstro. Andre steder, ikke mindst i sin
                store bog <em>Berlin som tysk Rigshovedstad</em> (1885) udfolder Brandes et mere
                nuanceret og kritisk syn på den tyske politiske udvikling og på Bismarck. </p>
            <p>I Danmark var der efter grundlovens indførelse i 1849 sket en gradvis liberal
                reformering af samfundet, men fra 1866 indskrænkedes parlamentarismen som følge af
                en forfatningsrevision (juli 1866). Selv efter deres ejderdanske programs fallit med
                krigsnederlaget i 1864 kæmpede de Nationalliberale i alliance med Højre for at
                bevare magten og begrænse det nye parti Venstres indflydelse. Perioden 1870-1901 er
                politisk bestemt af forfatningskamp og demokratisering. I dette politiske landskab,
                hvor det moderne partisystem etableres, formulerer Brandes en helt ny radikalliberal
                position. Selvom hans program hovedsagelig glider sammen med Venstres (Thomsen
                1998:51), skaber han med <em>Hovedstrømninger</em> den argumentationsplatform,
                hvorfra han deltager i den såkaldte kulturkamp og profilerer sig i modsætning til
                såvel Højres borgerskab og det nye Socialdemokrati som til grundtvigianismens
                oplysningsprojekt, der især havde indflydelse inden for højskole- og
                andelsbevægelsen. </p>
            <p>I sommeren og efteråret 1872 opholdt Brandes sig i Dresden og Berlin for at få fred
                efter postyret om den første forelæsningsrække om ”emigrantlitteraturen” og
                æstetik-professoratet ved Københavns Universitet, som han mod forventning ikke fik.
                Her forberedte han anden del af sin forelæsningsrække om den tyske romantik (Nolin
                1965:56). I februar 1873 holdt Brandes så de 12 forelæsninger, fordelt over seks
                uger i perioden 2. februar til 27. marts. I dette korte tidsrum skrev han
                forelæsningerne, holdt dem og indleverede dem til forlaget som trykmanuskript
                (Knudsen 1985:303), og allerede i maj 1873 udkom de i bogform. </p>
            <p>Der findes kun et meget sparsomt materiale om denne udgivelsesproces (Bjerring-Hansen
                2008: 151), og det trykte bind vakte langt mindre opsigt end
                    <em>Emigrantlitteraturen</em>. Til gengæld var den senere udgivelseshistorie
                temmelig dramatisk. Brandes omarbejdede først den tyske førsteudgave (1873) af
                værket, der blev udgivet i 1887, og på dette grundlag udkom i 1891 den danske
                andenudgave. Den er øget med 15-20% (Bjerring-Hansen 2008:153) ved at inddrage flere
                tyske romantikere i nye kapitler: W.H. Wackenroder, A.W. Schlegel, Friedrich
                Hölderlin, Adelbert von Chamisso, Achim von Arnim og Clemens Brentano samt Joseph
                von Görres. Desuden indsatte Brandes et afsnit om Schack von Staffeldt og et afsnit
                om den skandinaviske romantik til slut (Knudsen 1994:407-408). Han dæmpede sin
                fordømmende retorik og ændrede fx kapiteloverskrifterne om romantikkens ”negative”
                og ”positive” forberedelse til blot ”Romantikens Forberedelse”, ligesom de mest
                radikale udsagn, fx det kendte om at ”Romantiken var forgiftet i sine Kilder”
                (Brandes 1873:21), fjernes. Stedvis kan man også finde ændrede beskrivelser, fx af
                Novalis (Bjerring-Hansen 2008:156) og af Heinrich von Kleist. Fremstillingen får med
                forfatternavnene som kapiteloverskrifter et samlet set mere biografisk og
                monografisk præg, og Brandes trækker i højere grad på tyske forfatterbiografier som
                kilder. Karakteren af kampskrift svækkes, og bogen bliver lidt mindre lokalt dansk
                og mere europæisk i sit anlæg. Forskellene vil blive taget op i det følgende (se
                også afsnittet Modtagelse og efterliv). </p>
            <p>
                <em>Hovedstrømninger</em> beskriver et makrohistorisk, åndeligt og idehistorisk
                udviklingsforløb frem mod fornuft og frihed. Dette historiesyn er inspireret af
                G.W.F. Hegel, hvis filosofi havde stor indflydelse på dansk kulturliv inden Brandes.
                Brandes’ reception er præget af den tyske unghegelianisme, der i 1830’erne og
                1840’erne viderefører Hegels dialektiske tænkning og radikaliserer den politisk og
                socialt i kampen for samfundsforandringer i det konservative Preussen. Brandes’
                periodisering er bestemt af dialektikken mellem politisk aktion og reaktion. </p>
            <p>I dette andet bind indgår den tyske romantik negativt som en reaktionsperiode efter
                Den Franske Revolution, der først slår over i aktion med Julirevolutionen i 1830.
                Brandes’ kritik af romantikken er stærkt inspireret af G.W.F. Hegel og Heinrich
                Heine, men i Tyskland indtrådte efter den borgerlige revolutions fallit i 1848-49 et
                skift til en mere moderat liberal og nationalt orienteret litteraturkritik. Brandes
                bruger såvel den før-revolutionære aggressive retorik hos den unghegelianske Arnold
                Ruge som den mere modificerede kritik hos den liberale Hettner og den samtidige Haym
                (Nolin 1965:57-59). Forlæggenes forskellige tendens afsætter sig også stedvis som
                tvetydigheder i Brandes’ vurderinger. </p>
        </div>
        <div class="chapter"/>
        <h1>3. Metode, begreber og emner i Den romantiske Skole i Tydskland</h1>

        <p>I dette afsnit skitseres først Brandes’ metode (a) og hans kulturpolitiske brug af
            romantikken (b). Dernæst karakteriseres hans sammensatte modernitetsbegreb (c). Brandes
            arbejder både med et socialt og et æstetisk begreb om modernitet, der hænger tæt sammen
            med hans idealismekritik og Goethe-billede, der også indebærer et bestemt formbegreb
            (d).</p>
        <p>Centralt i bogen står Brandes’ tese om den romantiske og specifikt tyske mentalitet i de
            tre midterkapitler om gemyt, længsel og refleksion (e). Den romantiske individualitet
            diskuterer Brandes desuden i en dialog med både Goethe og Søren Kierkegaard (f). Endelig
            skal det vises, hvordan Brandes ser de temaer, der er vigtige i hans program for det
            moderne gennembrud, nemlig kærlighed og køn (g) samt politik (h). Disse emneområder
            følger kapitlerne i <em>Den romantiske Skole i Tydskland</em>, som der løbende henvises
            til og citeres fra</p>
        <div>
            <h2>a. Brandes’ organisationsprincip og metode</h2>
            <p> Brandes ordner ikke stoffet kronologisk, men tematisk i områder som socialitet,
                musik, kunst, naturbeskrivelse, politik og romantiske kernebegreber såsom psykologi,
                gemyt og længsel, der vel at mærke er kategorier, hvor det antropologisk-sociale
                kombineres med det poetologisk-æstetiske. Dog etableres der en tidslinje, idet
                Brandes i de første to tredjedele af bogen lægger hovedvægten på den tidlige
                romantik omkring 1800 og derpå afslutter med restaurationen efter 1815. Han ser et
                vist oprørspotentiale i Friedrich Schlegels roman om fri kærlighed, <em>Lucinde</em>
                (1799), men grundlæggende forstår han romantikken ud fra slutpunktet, idet han
                tilbageprojicerer den sene romantiks konservative tendenser på den tidlige
                universalromantik, hvilket også er begrundet i hans biografiske tilgang til
                litteraturen. Samme Schlegels tidlige værk vurderes negativt, fordi det ses i lyset
                af Schlegels konversion til katolicisme og hans ultrakonservatisme i
                restaurationstiden efter Wienerkongressen. Dermed kommer romantikken <em>in
                    toto</em> til at fremstå som politisk reaktionær. </p>
            <p> Sin særlige metode skitserer Brandes i indledningen som den at opsøge sammenhængen
                mellem biografi og værk. Han udnævner ”Anekdoten” som sit princip (Brandes 1873:4),
                forstået som den anskueliggørende mikrohistorie, som suppleres af Brandes’
                aktualiserende kommentarer, der nogle steder udvides til hele programerklæringer af
                et moderne livssyn. Det ”virkelige Liv” er undersøgelsesgenstanden (Brandes 1873:5),
                og Brandes’ interesse ligger i at undersøge den psykologi og de sjælerørelser og
                følelser (Brandes 1873:5-6), der ligger til grund for litteraturen. Samtidig
                stiliserer han sin egen rolle – i naturalismens og positivismens ånd – som
                naturforskerens og lægens (Brandes 1873:6). Dermed antydes en vis dobbelthed af det
                videnskabelige og det vitalistiske, forstået som de ikke-materielle livskræfter.
                Denne interesse for det individuelle gør, at der opstår visse sprækker i Brandes’
                negative politisk bestemte romantiksyn: Han er optaget af det, der afviger fra
                normaliteten, af det grænsesprængende, mystiske, uforklarlige og geniale.
                Ambivalensen mellem på den ene side en politisk-social fordømmelse og på den anden
                side en psykologisk-æstetisk fascination er et vigtigt spor i <em>Den romantiske
                    Skole</em>. </p>
        </div>
        <div>
            <h2>b. Brandes’ kulturpolitiske brug af den tyske romantik</h2>
            <p> Samtidigheden af politisk og litterær kritik ses tydeligt i Brandes’ sammenligning
                af den tyske og danske romantik i indledningskapitlet. Selvom det feudale,
                absolutistiske småstatsopdelte Tyskland omkring 1800 udelukkede politisk
                indflydelse, skabte de tyske forfattere ikke desto mindre en original romantisk
                litteratur. Derimod bygger den danske andenhåndsromantik i høj grad på impulser
                udefra. Brandes nævner ganske vist en ”nordisk Aare” (Brandes 1873:8), men betragter
                hovedsagelig den danske romantik som en tysk import. Den tyske litteratur er et
                genuint udtryk for liv og livserfaring og viser et ”poetisk-philosophisk Totalsyn
                paa Livet” (Brandes 1873:11). De tyske forfattere har dannelse, erfaring, ånd, og er
                desuden ekstreme, konsekvente og sygelige, mens danskerne, der ikke selv har
                frembragt ideer, til gengæld er moderate, ligevægtige, harmoniske, sunde og
                kraftige. Disse træk er ikke kun personlighedstræk, men også kunstneriske formtræk,
                og de danske romantiske værker fremhæves som mere afrundede og elegante end de
                tyske. </p>
            <p> Brandes bruger her, hvilket er typisk for hans fremstillingsform, to metaforer, som
                viser at grundforskellene ikke kan valoriseres rent negativt eller rent positivt:
                dels betegner han den tyske romantik som et ”Hospital” fuld af ”excentriske
                Personligheder” (Brandes 1873:14), dels beskriver han den som en dristig og
                uforfærdet bjergbestigning. Danskerne er ikke syge eller vanvittige, til gengæld
                mangler de modet og erobringstrangen: ”Vi have overladt det til Andre at bestige
                Montblanc. Vi have undgaaet at brække Halsen, men vi have ogsaa ladet de
                Alpeblomster staae, som kun blomstre paa de høieste Bjergtinder og ved Afgrundens
                Rand” (Brandes 1873:15), skriver Brandes og tydeliggør med sit billede fra datidens
                nye ekstremsport, alpinismen, at litteratur i denne bog betragtes som handling,
                energi og livsmanifestation og ikke som kunstobjekt og museumsgenstand. </p>
            <p> Set i forhold til den danske institutionaliserede litteraturhistorieskrivning i
                1800-tallet afviger Brandes fra den trefasede model med romantikken efter 1800 som
                en ny blomstringsperiode og guldalder. Denne model introduceres af N.M. Petersens
                    <em>Bidrag til den danske Literaturs Historie</em> (1854-1861) og sætter sig
                igennem i årtierne efter Brandes (Conrad 1996: 305 og 311-19). Brandes opholder sig
                ikke i nævneværdig grad ved den nordiske og folkelige romantik som det særligt
                værdifulde danske.</p>
            <p> Men selvom Brandes løbende uddeler hug til de danske romantikere undervejs i sin
                fremstilling, kan han ikke betegnes som anti-national, tværtimod. Han vil gerne
                styrke nationallitteraturen og indvarsle en ny storhedstid i realismens tegn sammen
                med en ny politisk fremtid i Danmark, men han forkaster den gamle guldalderromantik
                som ideal. I den samtidige tyske litteraturhistorieskrivning, fx hos den prominente
                Rudolf Haym, omvurderes romantikken i takt med Tysklands politiske samling og læses
                integreret med Goethes og Schillers Weimar-klassik som del af en national kanon
                (Hohendahl 1985:184). Disse tyske forlæg hos Brandes kolliderer til en vis grad med
                hans brug af Arnold Ruges unghegelianske antiromantiske kulturkritik fra 1840’erne. </p>
            <p> De delvis modstridende kilder afsætter sig også som et modsætningsfyldt billede af
                Goethe og den tyske nyklassik i <em>Den romantiske Skole</em>. Det negative klimaks
                i indledningen er Brandes’ radikale kontaminationsretorik: ”Romantiken var forgiftet
                i sine Kilder” (Brandes 1873:21). Hovedkilderne til den danske romantik var Henrich
                Steffens’ og hans læremester F.W.J. Schellings natur- og identitetsfilosofi, som
                Brandes identificerer med opportun konservatisme og et kristent livssyn. I den
                senere danske litteraturhistorieskrivning er Steffens’ rolle anderledes positiv som
                inspirator for Oehlenschläger og dermed for den danske tidlige romantik,
                universalromantikken (1800-1807). Den ortodokse kristendom i både lutheransk og
                katolsk variant er for fritænkeren Brandes – sammen med romantikernes orientering
                mod fortid og middelalder – angrebspunktet i bogens efterfølgende kapitler. </p>
        </div>
        <div>
            <h2>c. Brandes’ modernitetsbegreb</h2>
            <p>Brandes’ modernitetsbegreb er sammensat. Han forfægter i forlængelse af
                venstrehegelianismen en socialfilosofisk forståelse af det moderne som fornuft,
                frihed, frigørelse og fremskridt, men opererer samtidig med en opfattelse af en
                æstetisk-litterær modernitet, der er mindre entydig. Denne spænding mellem en social
                og en æstetisk modernitetsopfattelse har den tyske kritiker Karl Heinz Bohrer
                fremanalyseret som en linje i den tyske romantik-kritik i 1800-tallet. Bohrers tese
                er, at den dominerende hegelianske romantik-reception har blokeret for et
                kulturkritisk og æstetisk radikalt moderne-begreb, der egentlig formuleres af
                romantikerne som en ny subjektivitetsforståelse og i nye litterære kategorier som
                det ”fantastiske” og ”onde” (Bohrer 1999). </p>
            <p> Analysen kan godt overføres på Brandes’ kritik, der på overfladen fordømmer denne
                romantiske modernitetserfaring og dens litterære udtryk, men samtidig meget præcist
                indfanger den. I 1870’erne fastholder Brandes optimistisk sit liberale
                social-filosofiske modernitetsbegreb, men befinder sig snart på tærsklen til en
                kunstnerisk overgangsfase til de efter-naturalistiske strømninger i kunst og
                litteratur. Normalt stadfæstes i dansk litteratur et ”sjæleligt gennembrud” omkring
                1890 med en ny kunstforståelse og interesse for subjekt og psyke, der har
                affiniteter til romantikkens splittelses- og fragmentæstetik. Dette litterære og
                kulturkritiske paradigmeskift bliver tydeligt i omarbejdelsen af <em>Den romantiske
                    Skole</em> og dens receptions-og virkningshistorie. </p>
            <p> En anden spænding i Brandes’ æstetiske modernitetsopfattelse er, at han på den ene
                side hævder en forståelse af litteratur og kunst inden for en
                realistisk-naturalistisk kunst- og litteraturopfattelse og på den anden side dyrker
                et æstetisk ideal og formbegreb, der peger bagud i tid mod Weimar-klassikken og
                Goethe-tiden. Dette er dog ikke indlysende i <em>Den romantiske Skole</em>, for så
                vidt som Brandes lægger mange kræfter i at kritisere idealismen omkring 1800 i såvel
                klassikken som i romantikken. Denne idealisme-kritik skal kort forklares her. </p>
            <p>Der er to konstanter i 1800-tallets Hegel-influerede litteraturhistorieskrivning:
                anklagen mod romantikerne for at være subjektivistiske og analysen af romantikernes
                mangel på virkelighedsforankring (Bohrer 1999:142ff; Ansel 2003:273ff). De går begge
                igen hos Brandes. Subjektivismen, dvs. den filosofiske lære om at vores viden om
                verden er bestemt af bevidstheden, identificerede hegelianerne negativt med
                romantikken og betegnede den som vilkårlighed, egomani, selvspejling, solipsisme
                etc. J.G. Fichtes radikalisering af Kants erkendelsesteori i hans
                    <em>Wissenschaftslehre [Videnskabslæren]</em> (1794-95) blev set som kilden til
                den romantiske subjektivisme, og mange hegelianske kritikere skelnede ikke mellem
                Fichtes jeg-lære og den romantiske digtning, herunder især den romantiske ironi (se
                nedenfor). På samme vis sammenfatter Brandes den romantiske periode som ”hvad man
                kalder Subjectivisme og Idealisme, Sky for Historien og den ydre Virkelighed”
                (Brandes 1873:43) og sætter som hegelianerne Fichte ind som ophavsmand til denne
                tendens:</p>
            <blockquote>Ved det absolute Jeg forstod man, som Fichte selv i Grunden, men paa meget
                forskjellig Vis, ikke Guddommens Idee men det menneskelige, det tænkende Væsen, og
                den nye Frihedstrang, Jeg’ets Eneraadighed og Selvglæde, der med en enevældig
                Monarchs Vilkaarlighed lader den hele ydre Verden forsvinde i et Intet overfor
                Selvet, denne Frihedsrus kommer til Udbrud i en løierligt vilkaarlig, ironisk og
                phantastisk Skare af unge Genier.” (Brandes 1873:43-44).</blockquote>
            <p> Ser man nærmere på Brandes’ sætning, antydes der i første del en anerkendelse af
                opgøret med det metafysiske som en snærende fortolkningsramme, men i anden del af
                sætningen vendes dette 180 grader om til en negativ analogi mellem det erkendende
                subjekt og politisk absolutisme. Brandes eksemplificerer her i førsteudgaven
                romantikkens subjektivisme og idealisme med to tidligt-romantiske kunstnerromaner:
                Ludwig Tiecks <em>Die Geschichte des Herrn William Lovell</em> (1795-96) og Jean
                Pauls <em>Titan</em> (1800-1803). </p>
            <p> Disse er ret beset ikke velegnet som ammunition i en aktion-reaktions-krig, fordi
                begge romaner er mere differentierede og netop diskuterer den efter-kantianske
                filosofi og Fichtes subjektive idealisme. Brandes anerkender Jean Paul, men begriber
                ikke til fulde, at han netop i figuren Roquairol i <em>Titan</em> viser både de
                psykologiske muligheder og risici ved bevidsthedens autonomi i forskellige grader
                fra melankoli over selvdestruktion til personlighedssplittelse og vanvid (Schulz
                1983:356-357). Brandes ser derimod romanen som en fejring af den romantiske
                refleksionssyge og manglende evne til at beherske virkeligheden (Brandes
                1873:56-57). Det er desuden en historisk skævvridning fra Brandes’ side at placere
                de to værker som ”forberedelse” af romantikken, eftersom de er del af den tidlige
                romantik; <em>Titan</em> udkommer først efter Schlegels <em>Lucinde</em>, der hos
                Brandes markerer begyndelsen. I andenudgaven viser Brandes større kronologisk
                omtanke ved at flytte denne analyse længere frem i bogen til et særskilt kapitel om
                Jean Paul, men den negative vurdering er ikke ændret. </p>
            <p> Ikke blot Fichtes filosofi og den litterære subjektive idealisme, men også Goethes
                og Schillers objektive idealisme og deres antikiserende klassicisme trækker Brandes
                frem som den ”negative Forberedelse” af romantikken. De to tyske digtere flygter fra
                et samfund, som har frataget borgerne mulighed for deltagelse (Brandes 1873:29), og
                deres tilbagetrækning fra virkeligheden medfører en polarisering af det litterære
                liv i en elitær kunstpoesi og en folkelig underholdningslitteratur. Brandes
                ræsonnerer her demokratisk og sociologisk ud fra en ide om, at litteraturen udgør en
                vigtig del af den nye offentlighed omkring 1800. </p>
            <p>Man kan hos Brandes finde en dobbelt argumentation, der også er typisk i den
                samtidige tyske litteraturkritik (Hohendahl 1995:129-131): Han abonnerer på
                opfattelsen af litteraturens autonomi og frisathed fra samfundsinteresser og
                politik; den kan endda også være en modmagt til disse, hvilket for alvor blev knæsat
                med romantikken – og samtidig skal litteraturen have en bestemt funktion som
                handlingsmotiverende og politisk dokument. Spændingen viser sig i Brandes’ kritik af
                Goethe, der beskrives påfaldende kritisk i indledningen (Rømhild 1996:46-47). Her
                anklages Goethe for med sin idealitet og sin formelle interesse at skabe en abstrakt
                og af-individualiseret, ahistorisk kunst. Dermed tager Brandes også tråden op fra
                sidste del af <em>Emigrantlitteraturen</em>, hvor han beskriver den tyske romantik
                som en naturlig modreaktion på klassicismens formstrenghed og universalitet. Brandes
                anerkender Goethes lidenskabelige ungdomsdigtning, især <em>Werther</em>-romanen
                (1774), og roser ellers kun hans idylliske epos om revolutionskrigene <em>Hermann
                    und Dorothea</em> (1797). </p>
            <p>I andenudgaven er billedet af Goethe dog anderledes positivt, og han beskrives sammen
                med Herder og Lessing som del af et kulturelt nybrud, hvor perioderne Sturm und
                Drang, Klassik og Romantik ses i en dynamisk vekselvirkning. Men også allerede i
                dette bind ændrer Brandes’ Goethe-billede sig, og han forsoner sig undervejs med den
                tyske ”digterfyrste”. Han bruger Goethes form- og dannelsesbegreb som modgift til
                den romantiske, særligt som det viser sig i <em>Wilhelm Meister</em>-romanen.
                Hovedpersonen Wilhelm formår nemlig at omforme sit ideal i takt med sine erfaringer
                af verden (Brandes 1873:252-253). Goethes dannelsesbegreb bliver det positive
                modstykke til det, som Tieck, Wackenroder og især Novalis udformer i deres kunstner-
                og dannelsesromaner (Brandes 1873:253ff). Litteraturen skal if. Brandes på den ene
                side være i kontakt med det moderne liv og være realistisk og på den anden side
                poetisere denne virkelighed og virke opbyggende, dvs. gestalte positive billeder af
                tilværelsen. Det gør den romantiske kunst med sin interesse for fortid og
                middelalder, sit brudte udtryk ”uden faste typiske Former” (Brandes 1873:19), sin
                romantiske ironi, sine hybridgenrer og sine anti-helte ikke. Strengt taget er
                Wilhelm Meister også en anti-helt, og Brandes må inddrage fortsættelsen, <em>Wilhelm
                    Meisters Wanderjahre</em>, hvor Wilhelm bliver læge, for helt at legitimere
                Goethe på dette punkt. </p>
        </div>

        <div>
            <h2>d. Brandes’ formbegreb: den romantiske musik og malerkunst</h2>
            <p> I sin kritiske praksis arbejder Brandes grundlæggende med en kunstopfattelse, der
                rækker tilbage til en klassisk-idealistisk helhedsæstetik. Goethes harmoniske
                værkbegreb, som er knyttet sammen med forestillingen om det dannede og myndige
                individ (Sørensen 2017:79-80), er den implicitte norm, som den romantiske kunst
                måles op imod. Det er altså både romantikkens indhold og form, som kritiseres, og
                Brandes’ æstetik- og formbegreb bliver tydeligt især i de to kapitler om musik og
                maleri, kapitel VII og VIII (Brandes 1873:126-184), hvor han afgrænser den
                romantiske litteratur i forhold til ikke-sproglige kunstarter. </p>
            <p>Brandes’ ideal er den plastiske beskrivelse, og han anvender selv et billedsprog, der
                er sanseligt, konkret og begribeligt. Ved at beskrive den romantiske litteratur i
                forhold til musik og billedkunst, får Brandes indkredset dens anderledes
                repræsentationsform. I sin efterligning af instrumentalmusikken mister den
                romantiske litteratur den stoflige virkelighed og bliver til ”Kunststemninger” frem
                for ”Kunstværker” (Brandes 1873:136). </p>
            <p>Romantikere som Schlegel og Novalis dyrker det musikalske princip i deres værker,
                dvs. velklang og skønhed, på bekostning af mening. Brandes viser sig her som en
                indholdsæstetiker, men demonstrerer alligevel en forståelse for formen og for Tieck,
                der vover ”sin Galskab helt ud” (Brandes 1873:144). Således efterligner Brandes
                illustrativt en romantisk tekst opbygget af en symfonis satser med rene nonsens-ord
                udelukkende af akustisk betydning. Han beklager, at den romantiske litteratur
                mangler ”Tendents”, dvs. ”Retning mod Liv og mod Handling” (Brandes 1873:149), men
                har samtidig et skarpt blik for lydpoesi og for sproget som ornament, som arabesk. I
                kapitlet om romantikernes forhold til kunsten og landskabet kritiserer Brandes, ved
                at citere Goethes skrift om Winckelmann, de såkaldte nazarenske malere, der i
                opposition til den kunstakademiske klassicistiske norm omkring 1800 dyrkede en
                inderlig og from romantisk-religiøs kunst. De hentede inspiration hos middelalderens
                italienske og tyske malere og de samtidige romantiske kunstteorier samt især Tiecks
                roman <em>Franz Sternbalds Wanderungen</em>. </p>
            <p>Men Brandes bruger primært den nazarenske kunstretning som afsæt for en kritik af
                romantikernes senere katolicisme og af den ældre Friedrich Schlegels interesse for
                ”Lax, Krebs og Vin” (Brandes 1873:167) samt restaurationspolitikeren Friedrich von
                Gentz’ lidenskab for ”Meubler, Parfums og ethvert Raffinement i saakaldt Luxus”
                (Brandes 1873:167). Afsnittet viser Brandes’ særlige fremstillingsteknik. Ved at
                springe frem og tilbage mellem Goethes Winckelmann-bog fra 1805 og Schlegels
                biografi efter Wienerkongressen 1814-1815 manipulerer Brandes med den historiske
                kronologi og ændrer på årsagssammenhængene, så det dekadente, elitære og reaktionære
                allerede ses i udgangspunktet hos de unge romantikere. </p>
            <p>Den romantiske naturopfattelse tilsidesætter det følsomme for det fantastiske, mener
                Brandes. Romantikerne favoriserer skovensomheden og måneskinsnatten, det
                overtroiske, anelsesfulde og mystiske, men mangler komplet den mimetiske
                beskrivelse. Brandes kritiserer således det romantiske Italiensbillede for ikke at
                gengive det ”virkelige Italien med dets kraftige Farver og levende Bevægelse”
                (Brandes 1873:154), men derimod ”Italien som Ruin” og ”Katholicismen som Mumie”
                (Brandes 1873:154). Brandes efterprøver her forbindelsen mellem realgeografi og de
                litterære handlingsrum og mellem forfatteres opholdssteder og deres litteratur.
                Dermed slår han ind på et litteraturgeografisk spor. Det er utvivlsomt inspireret af
                Taines teori om klima, race og miljø, men Brandes kan alligevel ses som en pionér,
                idet man normalt først daterer litteraturgeografien som en selvstændig genre efter
                1900 (Piatti 2008:68-70), der så er blevet genoptaget senere i 1900-tallets ”rumlige
                vending” i litteraturvidenskaben. Brandes’ tilgang er ikke systematisk, men hans
                prioritering af sted og rum frem for tid er et vigtigt supplement til hans
                historiefilosofiske optik. </p>
            <p>Især Ludwig Tieck er i Brandes’ søgelys. Tiecks opvækst i det sandede Brandenburg og
                det ”kolde og dagklare Berlin med sin moderne nordtydske Rationalisme” (Brandes
                1873:170-171) ses som grunden til, at Tieck dels længes efter natur, dels ikke
                formår at genskabe en autentisk natur i sine værker, men fremstiller landskaber, som
                er kunstige og teaterkulisseagtige. Sit eget naturprogram demonstrerer Brandes i en
                penneprøve på en rejseberetning fra det Sachsiske Schweiz (i Sachsen, sydøst for
                Dresden) over flere sider med præcise realistiske naturiagttagelser. Han
                kontrasterer sin egen rapport med en unavngiven romantisk rejsefælles (som kunne
                have været H.C. Andersen, men i andenudgaven identificeres som M.A. Goldschmidt; se
                også Brandes 1907:106), der omdigter landskabet i dets forvandling om natten til et
                transcendent, spøgelsesfyldt, gotisk rum. Dermed blander Brandes fiktion og
                essayistik ind i sin litteraturkritik. Denne rumligt-konkrete beskrivelsesstrategi,
                der demonstrerer det modsatte af det romantiske formprincip, bruger Brandes også i
                sin analyse af den romantiske mentalitet. </p>
        </div>


        <div>
            <h2>e. Den tyske romantiske mentalitet: gemyt, længsel og refleksion</h2>
            <p>I kapitlerne IX, X og XI (Brandes 1873:184-282) kortlægger Brandes den
                tysk-romantiske mentalitet, som sammenfattes i de tre dispositioner: refleksion,
                gemyt, længsel. Han bruger i hvert kapitel ét litterært hovedeksempel, som i
                kombination med biografi og kulturhistorie beskriver den særlige romantiske
                antropologi, der spilles ud mod det moderne-brandesianske personligheds- og
                kunstideal. Der er nogle fællestræk i denne del af bogen: Brandes taler direkte til
                læseren næsten i stil med en turistfører, der inviterer danskeren med ind i det
                fremmede, og han afslutter hvert kapitel med sit eget manifest for det moderne
                menneske. Han citerer især Arnold Ruge (Brandes 1873:216, 219), en af romantikkens
                hårdeste kritikere, og bruger gennemgående et stærkt billedsprog, der kritisk
                spejler romantikkens stiltræk. </p>
            <p>På prægnant vis tager han i kapitlet om gemyttet (Brandes 1873:213ff) fat på det
                romantiske sted: bjerget og bjergværket (som i forskellige varianter fx hos E.T.A.
                Hoffmann, Joseph Eichendorff og senere Richard Wagner med Venusbjerget er konnoteret
                med mystik, erotik og forvandling) og vender det pragmatisk om til en konkret
                lokalitet for det tyske ”gemyt”. I stedet for at tilføje en åndelig dimension til
                den materielle, som er typisk for den romantiske symboliseringsstrategi, går han den
                modsatte vej og tolker noget abstrakt-psykologisk helt materielt-fysisk.
                Billedplanet bliver til realplan, da Brandes opfordrer læseren til en nedstigning i
                den bjerggrube, som er selve det romantiske sind. Det gøres dermed til en erfarbar
                oplevelse:</p>
            <blockquote> Er De nogensinde steget ned i et Bjergværk, har De af en Mand med en Fakkel
                ladet Dem hidse ned i en underjordisk Schacht, og ved Faklens usikre Skjær seet Dem
                om i Gruben? […] Den Schacht, jeg vil opfordre Dem til med mig at nedstige i, er det
                tydske Gemyt, en Grube saa dybtliggende, saa dunkel, saa eiendommelig som nogen
                anden (Brandes 1873:213-214). </blockquote>

            <p>”Gemyt” er et specifikt tysk fænomen som grundlæggende er uoversætteligt, hævder
                Brandes. Han placerer det et sted mellem overbevisning og følelse: Fra Goethes
                sjælevarme går en linje til en ekstremisering og overophedning af det emotionelle
                hos romantikerne, der spærrer sig selv inde og dermed ude fra verden og den
                europæiske politiske udvikling. Brandes anerkender selve idealismen og troen på den
                ”indre Verdens” ret (Brandes 1873:216, 234). Men hvor de franske
                revolutionstilhængere og Brandes forstår denne indre verdens ret som fornuften, der
                skal realiseres, er idealet for de verdensfjerne tyske romantikere lig med gemyttet
                og forbliver et indre fænomen. Denne analogi: mellem Frankrigs politiske revolution
                og den åndelige, tyske romantiske revolution trækkes dermed hos Brandes over i en
                ren psykologisering, der reducerer den tyske filosofiske idealisme.</p>
            <p>Ikke bare en tysk-fransk, men også en tysk-engelsk antitese bruger han ved på
                lignende måde at modstille Novalis’ ”indadvendte Gemytsliv” med Shelleys ”udadvendte
                Frihedstrang” (Brandes 1873:244). Novalis og to af hans værker står i centrum af
                Brandes’ analyse af gemyttet: først digtcyklussen Hymnen an die Nacht fra 1800, hvis
                seks sange fejrer natten som et komplementært, befriende og forløsende rum i en
                syntese af kristendom, antik gudelære og Novalis’ egen mystiske vision, derefter
                talen Die Christenheit oder Europa fra 1799. Den er en stadig omdiskuteret
                fremtidsvision for Europa efter Den Franske Revolution, fordi den forherliger
                middelalderen som en europæisk enhedstid, der skal genskabes i en ny guldalder. Dog
                skal denne romantiske historiefilosofi med sine tre led: fortid, nutid og fremtid
                snarere læses som en fiktion og hypotese. Både digtene og talen indgår i det
                romantiske projekt om at skabe en ”ny mytologi”, der kan tilvejebringe en ny
                sammenhængskraft i en sekulariseret og oplyst tid.</p>
            <p>Denne tidligt-romantiske diskurs forstår Brandes imidlertid som anakronistisk og
                virkelighedsfjern. Den genreoverskridelse, som værkerne foretager ved at blande
                digt, hymne, bøn, prædiken, vision, profeti og meditation, accepterer Brandes heller
                ikke. Han læser dem indholdsmæssigt-referentielt og fordømmer forherligelsen af
                natten, sensualiteten som vellystig sygelighedsfølelse (Brandes 1873:218) og
                mysticismen som ortodoksi (Brandes 1873:224), men citerer ikke desto mindre over
                flere sider lange passager af hymnerne, både på dansk og tysk. Ligeledes gengiver
                han lange uddrag fra Die Christenheit oder Europa, såvel af fortidsopfattelsen –
                ikke mindst af Novalis’ negative syn på reformationen og protestantismen – som af
                fremtidsvisionen. De fyldige citater munder ud i Brandes’ emfatiske krav om ”Luft!
                Lys!” (Brandes 1873:233) og en udfrielse fra den tyske klaustrofobi i gemyttets
                bjerggrube til den ydre verdens sociale og politiske realiteter.</p>
            <p>Med samme performative kraft indleder Brandes kapitlet om den romantiske refleksion
                og psykologi ved at invitere læseren med ind i et spejlkabinet og opleve den
                svimlende virkning ved at se sig selv fordoblet uendeligt. Effekten jævnføres med
                den romantiske ironis illusionsbrud. Brandes viser Holbergs komedie <em>Ulysses von
                    Ithacia</em> (1723) som en forløber for Tiecks drama <em>Der gestiefelte
                    Kater</em> (1797), der er spækket med romantisk ironi i form af figurernes
                metakommentarer til handlingen og indlejrede stykker-i-stykket, hvor figurerne i det
                ene stykke bliver agerende tilskuere i det næste. Brandes illustrerer denne
                tekstkompleksitet ved at sammenligne med danske teaterstykker fra Holberg over
                Oehlenschläger til Heiberg, der ender i Shakespeare: ”Vil De tænke Dem denne
                Forvirring? Tænk Dem ”Jeppe paa Bjerget” skrevet saaledes, at ”Jeppe” sad og saa
                ”Hakon Jarl”, men for Hakon og Thora spilledes ”Aprilsnarrene”, og for Hans og Trine
                som Tilskuere opførtes atter ”Hamlet” (Brandes 1873:189). Her ses Brandes’
                karakteristisk psykologiske argumentationsmåde. Han går skridtet videre fra
                kunstformens dekonstruktion til selve personlighedens opløsning. At et individ kan
                transcendere sin egen tidslighed og opleve flere århundreder som i Novalis’
                dannelsesroman <em>Heinrich von Ofterdingen</em>, forkaster Brandes:</p>
            <blockquote>Den [romantikken] flækker Jeget og fordeler det i Rummet, som den ved at
                strække Jeget fordelte det i Tiden. Den respecterer jo hverken Rum eller Tid.
                Selvbevidsthedens Væsen er Selvfordobling. Men det Selv er sygt, som ikke formaaer
                at overvinde og beherske denne Fordobling” (Brandes 1873:198).</blockquote>
            <p>Dobbeltgængeri og selvfordobling nævner Brandes kort hos Jean Paul, Heinrich Kleist
                og Achim von Arnim, men mest opholder han sig ved E.T.A. Hoffmanns senromantiske,
                fantastiske gyserroman <em>Die Elixiere des Teufels</em> (1815-16) om munken Broder
                Medardus’ kamp med sin dobbeltgænger. Han inddrager her den danske litteratur og
                viser temaet personlighedsspaltning som en inspiration hos B.S. Ingemann.
                Kroneksemplet på en fragmenteret romantisk-ironisk psykologi ser Brandes dog i
                Kierkegaard med hans dobbelte meddelelse og pseudonyme forfatterskab (se
                nedenfor).</p>
            <p>Endelig er der den tredje kategori, den romantiske ”Længsel”, som Brandes definerer
                som ”Savn og Attraa i Forening i og for sig uden Villie eller Beslutning om at
                opnaae det Savnede og uden Valg af Midler til at faae det i sin Magt” (Brandes
                1873:247) og derpå anskueliggør ved at bruge det centrale romantiske symbol: den blå
                blomst, som optræder i Novalis’ roman. Den blå blomst manifesterer sig ikke konkret,
                men skimtes, anes, fornemmes. Dermed slår Brandes kritisk ned på endnu et træk af
                den romantiske idealisme med dens betoning af tilblivelse og proces frem for mål.
                Hvor Goethes Wilhelm Meister, som anført, ændrer sit ideal som resultat af mødet med
                virkeligheden, forholder det sig modsat med de romantiske dannelseshelte Heinrich
                von Ofterdingen, Franz Sternbald og William Lovell, for hvem virkeligheden opløser
                sig, og ”Verden til Slutning bliver Gemyt” (Brandes 1873:257). Brandes omtaler
                desuden Joseph Eichendorffs roman <em>Aus dem Leben eines Taugenichts</em> (1826),
                som sammenlignes med H.C. Andersens helte i romanerne Improvisatoren (1835) og O.T.
                (1836). Kikkerten rettes i dette kapitel mod den danske romantiks varianter af denne
                verdensfjerne længselsdigtning hos især Andersen og Ingemann, men også M.A.
                Goldschmidt, Poul Møller, Christian Winther og J.C. Hostrup.</p>
            <p>Gemyt, længsel og refleksionssplittelse udgør modsætningen til Brandes’ eget
                personligheds- og kunstideal i den socialt-filosofiske modernitets navn. Han afviser
                dog hverken psykologisk kompleksitet eller forsvarer en triviel flad
                eksistensforståelse, men anerkender såvel de ekstreme tilstande drøm, hallucination
                og galskab (Brandes 1873:206-207) som savn, sorg og smerte (Brandes 1873:281). Han
                begriber under henvisning til Taine personligheden som en idéassociation, der skaber
                en sammenhæng mellem jegets oplevelser og endelig fastholdes af identiteten, hvis
                minimaldefinition er ”Navnet” (Brandes 1873:207). Den sunde personlighed må til
                stadighed hævde sig mod angreb fra de yderliggående tilstande ligesom mod sygdom, og
                han sammenfatter sit program i det kendte diktum om treenigheden af frihed, vilje og
                beslutning: ”Men er Mennesket nu end mangfoldigt ved Naturnødvendighed og af Naturen
                splittet og delt, saa er det eet ved Frihed. Frihed, Villie, Beslutning gjør
                Mennesket helt.” (Brandes 1873:213).</p>
            <p>På samme vis dementerer Brandes den romantiske nydelses- og lykketro med sin
                utilitaristiske Mill-inspirerede moralfilosofi. Savn er et uomgængeligt livsvilkår
                (Brandes 1873:281), men smerte og lidelse kan lindres. Brandes afslutter denne del
                med en opfordring til at befri den indespærrede og undertrykte del af menneskeheden
                fra ”Uvidenhedens, Afhængighedens, Dumhedens og Trældommens Fængsler” (Brandes
                1873:282). Det nye menneskes og den moderne digters opgave er ikke at længes og
                drømme, men at agere:</p>
            <blockquote>Den nye Tids Barn vil ikke speide op til Himlen efter sin Stjerne eller ud i
                Horizonten efter den blaa Blomst. Længsel er Uvirksomhed. Men han vil virke. Han vil
                forstaae, hvad Goethe mente med at lade Wilhelm Meister ende som Læge. Der er intet
                Andet for: vi maa alle blive Læger, Digteren med. (Brandes 1873:282)</blockquote>
            <p>Brandes’ åndshistoriske skitse er med sin antitetiske stil og sin oversættelse af det
                æstetisk-litterære til psykologisk-mentale kategorier del af en bredere kulturel
                romantikreception med udløbere i 1900-tallet. Analysen af det romantiske som en
                særlig tysk åndstradition afgrænset mod det franske og engelske genfindes senere hos
                Thomas Mann (se modtagelse og efterliv).</p>
        </div>

        <div>
            <h2>f. Brandes’ individopfattelse: mellem Goethe og Kierkegaard</h2>
            <p>Brandes udfolder sin individopfattelse i en dialog dels med Goethe, dels med
                Kierkegaard (Rømhild 1996:48). I de tre første bind af <em>Hovedstrømninger</em>
                beskæftiger Brandes sig løbende med Kierkegaard, og i <em>Den romantiske Skole</em>
                er diskussionen med og af ham intensiv. Kun få år senere, i 1877, skrev Brandes den
                første Kierkegaard-biografi, der markerer begyndelsen på en videnskabelig
                udforskning, såvel en litterær som en teologisk, af den kristne eksistensfilosof.
                Man kan med Finn Hauberg Mortensen se biografien som en undersøgelse af, hvordan
                Kierkegaard passer ind i Brandes’ moderne gennembrud (Mortensen 1993:47). Også i
                    <em>Den romantiske Skole</em> optræder Kierkegaard både som modstander og som
                allieret. Især i bindets tre første kapitler om romantikkens forberedelse og
                Schlegels <em>Lucinde</em> samt i kapitlet om romantisk refleksion og psykologi
                citeres Kierkegaard fyldigt. Brandes diskuterer dels Kierkegaards afhandling <em>Om
                    Begrebet Ironi</em> (1841), dels <em>Enten-Eller</em> (1843) med hovedvægt på
                ”Forførerens Dagbog”, som Brandes havde læst i 1860 i forbindelse med en religiøs
                krise, der for Brandes endte i ateisme (Fenger 1980:50-53).</p>
            <p>Kierkegaards <em>Om Begrebet Ironi</em> (1841) er en undersøgelse af ironien i tre
                dele: først som begreb og praksis hos Sokrates, dernæst i den tyske romantik og
                afsluttende med Kierkegaards egen lære om den ”beherskede ironi”. På overfladen
                overtager Kierkegaard Hegels kritik af romantikken og indvender på samme vis, at
                Fichtes subjektive filosofi tilsidesætter den objektive sfære, dvs. tradition,
                samfund og den ydre, historiske virkelighed. Fichtes lære sidestilles både hos Hegel
                og Kierkegaard med Schlegels ironi og ses som en destruktiv kraft (Stewart 2015), og
                Kierkegaard betegner den ”den uendelige, absolute Negativitet” (Kierkegaard
                1997:309). </p>
            <p>Schlegels ironi var en skydeskive for hele 1800-tallets kritik, og det er nødvendigt
                kort at skitsere Schlegels ironi-begreb, der er mere end en retorisk figur eller et
                litterært koncept. Den rummer hans filosofi i form af en ”ironisk idealisme”
                (Oesterreich 1994:355-356), der er diametralt modsat Hegels. Schlegels ironi, der er
                udviklet på grundlag af både Sokrates og Fichte, betoner tænkningen som en aldrig
                sluttende proces, der foregår i en vekselvirkning mellem yderpoler. De betegnes
                forskelligt som fx en entusiastisk ”Selbstschöpfung” (”selvskabelse”) over for en
                skeptisk ”Selbstvernichtung” (”selvødelæggelse”) (Schlegel 2000:97), og termerne
                viser, at ironien både har kunstneriske og eksistentielle implikationer og er tæt
                forbundet med Schlegels dannelsesbegreb (Zovko 2017:310). Hvor Hegels idealistiske
                filosofi er teleologisk og opererer med et endemål, kan der ikke fikseres et
                slutpunkt i Schlegels tænkning. Kierkegaard læser Schlegels ironi som førende til
                nihilisme, og fremsætter som modforslag ”Ironien som behersket Moment” (Kierkegaard
                1997:352ff.). Dette antyder et brud med det hegelianske system (Oesterreich 1994:
                362), og der sker da også i løbet af Kierkegaards analyse af Schlegel en forskydning
                fra kritik til en produktiv reception, idet hans læsning af <em>Lucinde</em> med
                Ernst Behlers ord bliver en egen ”litterær fantaseren”, der anticiperer æstetikerens
                moderne subjektivitet i det senere forfatterskab og dermed næsten annullerer den
                moralske og etiske fordømmelse af Schlegel (Behler 2011:27; Bohrer 1999:69-72).
                Kierkegaard sammenfatter Schlegels lære som den ”at leve poetisk” (Kierkegaard
                1997:316) og at ”digte sig selv” (Kierkegaard 1997:318), men afviser af etiske
                grunde her, at en æstetisk mulighedsmodus kan erstatte en virkelighedsmodus. </p>
            <p>Grundlæggende er Brandes enig med Kierkegaard i kritikken af ironien, som han gennem
                hele bindet angriber. Imidlertid sondrer Brandes ikke mellem Kierkegaards tidlige
                ironi-skrift og ”Forførerens Dagbog” i <em>Enten-Eller</em> (1843). Af dette skrift
                om dannelse og erotik, der med sin komplekse form og fortælleorden bestående af en
                udgiver og flere fortællere, er det svært at udlede et positivt eller entydigt
                dannelsesresultat, men Brandes sætter både lighedstegn mellem hele skriftet og
                Johannes Forføreren og mellem denne og Schlegels <em>Lucinde</em>. Begge værker er
                for Brandes eksempler på den romantiske ironis subjektivisme:</p>
            <blockquote>Allerdybest i Lucinde ligger atter Subjectivismen, Selvraadigheden som den
                Vilkaarlighed, der kan blive til alt Muligt, til Revolution, til Frækhed, til
                Dogmatisme, til Reaction, fordi den fra først af ikke er knyttet til nogen Magt,
                fordi Jeget ikke arbejder i den eneste Idees Tjeneste, der giver en Stræben Fasthed
                og Værd: Fremskridtets og Frihedens (Brandes 1873:74)</blockquote>
            <p>Brandes kan ikke komme overens med det vanskelige og ubestemmelige kommunikationsrum,
                som ironien åbner. Kierkegaards subjektivitet, der ytrer sig i paradokser og hævder
                en ”Frihed for Fordomme” åbner samtidig for disse (Brandes 1873:75-76), mener han.
                For ham er Johannes Forføreren den romantiske ironis fuldendelse og afslutning i
                dansk litteratur (Brandes 1873:49), og det eneste forsonende er, at den holdes i
                skak af det etiske i romanens ”Schema” (Brandes 1873:49). Brandes’ brug af
                Kierkegaard er tvetydig, idet han dels tilslutter sig Kierkegaards kulturkritiske
                karakteristik af borgerskab, konventioner og hverdagsmoral på romantikkens tid med
                fyldige citater (Brandes 1873:68-69 og 81), dels afviser Kierkegaards kristne
                forståelse af Schlegels <em>Lucinde</em>-roman (Brandes 1873:73). Samme dobbelthed
                karakteriserer hans Kierkegaard-biografi, hvor han identificerer sig med
                Kierkegaards samfundspolemik, lidenskabelige stridbarhed og fejden med kirken i det
                sene forfatterskab, men kritiserer at han forbliver i en religiøs tænkning, som
                først Brandes selv bryder med (Mortensen 1993:51). </p>
            <p>En anden frigørelse, som Brandes anerkender hos Kierkegaard, er sprogets emancipation
                fra tradition og genresystem i en ny litteraturfilosofisk diskurs (Lundtofte
                2003:210f). En helt grundlæggende inspiration for Brandes er Kierkegaards bevægelige
                billedskabende stil, som Brandes i biografien selv overtager, hvilket kan ses som en
                indoptagelse af den romantiske ikke-mimetiske æstetik, han ellers bekæmper
                (Mortensen 1993:50; Lundtofte 2003:210). </p>
            <p>Brandes hævder i <em>Den romantiske Skole</em> en individualitetsforståelse begrundet
                i både sit socialt-filosofiske modernitetsbegreb og i Goethes dannelsesbegreb. Han
                kræver en sluttet personlighed af ”enhed, vilje og frihed”, men accepterer også en
                åbenhed i form af idealistisk stræben og en processuel syntese mellem individ og
                omverden som hos Wilhelm Meister. Kierkegaards radikale subjektivitet og hans begreb
                om ”hiin Enkelte” præsenterer en tredje model, som med sit moderne udtryk både er
                beslægtet med romantikken og peger frem mod den senere æstetiske modernisme, der
                indledes af symbolismen. Denne moderne individopfattelse præget af identitetstab,
                splittelse og konflikt overskrider Brandes’ forståelseshorisont i <em>Den romantiske
                    Skole</em>, og Annemette Lundtofte fremhæver det paradoksale i, at Brandes netop
                vælger Kierkegaard, der udfordrer forestillingen om en sammenhængende identitet som
                genstand for sin første biografi (Lundtofte: 190f). I Brandes-forskningen daterer
                man normalt først en ændret individ-opfattelse i hans ”aristokratiske radikalisme”
                senere i forfatterskabet. Den hænger tæt sammen med hans opdagelse af Nietzsche i
                slutningen af 1880erne (Mortensen 1993:52), men foregribes allerede her i
                brydekampen med romantikken. </p>
            <p>Brandes afviser Kierkegaards og romantikkens individ- og subjektbegreb, men han har
                sympati for det sociale projekt, der lå i Schlegels eneste roman og især for de
                romantiske kvinder.</p>
        </div>

        <div>
            <h2>g. Schlegels <em>Lucinde</em>, kærlighed, kvinder og køn</h2>
            <p> I kapitlet ”Romantikernes sociale Forsøg” behandler Brandes temaerne ægteskab,
                erotik, kvinder og køn. Ligestilling var et vigtigt punkt i Brandes’
                frigørelsesprogram, og <em>Den romantiske Skole</em> udgør en mellemstation mellem
                Brandes’ oversættelse af Stuart Mills <em>On the Subjection of Women</em> i 1869 og
                den sædelighedsfejde, der udspillede sig i Skandinavien i 1880’erne. I centrum af
                kapitlet står både den romantiske kærlighedsopfattelse i Friedrich Schlegels roman
                Lucinde. <em>Bekenntnisse eines Ungeschickten</em> fra 1799 og den romantiske
                livspraksis med fokus på de kvindelige forfatteres biografier. </p>
            <p> Friedrich Schlegels roman vakte anstød med sin ide om, at ægteskabet skal være
                grundlagt på lidenskab. At både manden og kvinden var aktive parter i et sjæleligt
                og fysisk kærlighedsforhold mødte massiv moralsk fordømmelse i samtiden. Medvirkende
                til dens status som skandaleroman var også, at den blev læst biografisk som et
                portræt af Friedrich Schlegels papirløse forhold til Dorothea Veit på baggrund af
                hendes skilsmisse fra sin mand: Dog var det ikke blot indholdet, men også den
                eksperimenterende form, der mødte afvisning. 1800-tallets kritik af <em>Lucinde</em>
                er, bortset fra den samtidige Friedrich Schleiermachers kongeniale reception i form
                af en fortsættelse i <em>Vertraute Briefe über die Lucinde</em> fra 1800 (der blev
                genudgivet med et begejstret efterord af ungtyskeren Karl Gutzkow i 1835) skeptisk.
                I det tidlige 1900-tal gør en positiv vurdering sig gældende og i 1960’erne,
                sammenhængende med udgivelsen af den historisk-kritiske Friedrich Schlegel-udgave
                (v. Behler og Eichner), ses en voksende forskningsinteresse for <em>Lucinde</em> i
                den tyske litteraturvidenskab og germanistik (Polheim 1999:213-215). </p>
            <p> Brandes befinder sig mellem ”Det unge Tyskland”s fejring af <em>Lucinde</em> som
                erotisk manifest og den tyske samtidige litteraturhistories kritiske forbehold. Han
                læser dog Schlegel på sin helt egen måde, i en dialog med både Schleiermachers
                tidlige og Kierkegaards senere udlægning i <em>Om Begrebet Ironi</em>. Det er
                således tre lag af receptioner og tre forståelseshorisonter, Brandes forsøger at
                sammenføre. Brandes sympatiserer med Schlegels projekt, men kritiserer dets
                udførelse. Han bifalder revolten mod det borgerlige fornufts- og tvangsægteskab, men
                kritiserer romanens udformning og sprog. Den er ”bleg og doctrinær” (Brandes
                1873:72), kunstnerisk afmægtig, fuld af ”Tilløb” og ”nerveslap Selvforgudelse”
                (Brandes 1873:74). Brandes’ fysisk-kropslige billedsprog og antydning af impotens
                spejler negativt det erotiske tema, men en egentlig formanalyse laver han ikke.
                Romanen er en heterogen samling af tekstdele i forskellige genrer som brev,
                dagbogsoptegnelse, dialog og aforismer. Den betragtes i dag som Schlegels ambitiøse
                forsøg på at omsætte sit filosofiske program for en universalromantisk poesi i
                moderniteten til en ny romantisk roman, der også indeholder sin egen teori og
                reflekterer sin egen tilblivelse. </p>
            <p> Brandes inddrager imidlertid ikke Schlegels opsatser og fragmenter (<em>Über das
                    Studium der griechischen Poesie</em>, <em>Athenäum</em>- og
                <em>Lyceum</em>-fragmenterne, 1797 og 1798), ligesom han med sin Hegel-influerede
                historiefilosofi ikke har sans for Schlegels anderledes vægt på det processuelle som
                både middel og mål. Skønt Schlegel deler troen på kunstens idealitet med
                Weimar-klassikken, er hans formbegreb anderledes åbent og disharmonisk. Idet kunsten
                skal pege fremad mod et endnu ikke realiseret ideal, hvilket man kan kalde en
                utopisk dimension (Dehrmann 2017:172), bliver dens form sammensat og fragmentarisk.
                Det havde Kierkegaard en større forståelse af end Hegel og Brandes, men som vist er
                Brandes blind over for dette bindeled. Han viderefører ikke den diskussion, som både
                Schleiermacher og Kierkegaard tager op, af forholdet mellem det æstetiske og det
                etiske; om <em>Lucindes</em> ”hypotetiske virkelighedsmodel” kan overføres til livet
                (Dierkes 1983:432). Brandes forkaster protagonisterne Julius og <em>Lucindes</em>
                livsfilosofi og dermed ”den romantiske Lære om Identiteten af Liv og Poesi” (Brandes
                1873:73), men han beskæftiger sig meget selektivt kun med udsnit af romanens
                midterdel ”Lehrjahre der Männlichkeit”. Denne del ligner en episk berettende roman
                og beskriver Julius’ dannelsesproces fra at være libertiner til at finde den sande
                kærlighed i Lucinde og blive far. Brandes gør ikke meget ud af at dokumentere sin
                analyse, men citerer blot enkelte sætninger af Julius og Lucinde, der bruges som
                afsæt for en kritik af først det romantiske, regressive historiesyn, dernæst af den
                romantiske livsopfattelse samlet i ”Ørkesløshed, Vilkaarlighed, Nydelse! […] og
                Formaalsløshed” (Brandes 1873:79). Dog forsvarer han også Schlegel med Kierkegaard,
                der inddrages som kritiker af de sociale forhold, der har gjort Kærligheden ”saa
                tam, saa vel afrettet, saa slæbende, saa dorsk, saa nyttig og brugbar som noget
                andet Husdyr, kort sagt saa uerotisk som muligt” (Brandes 1873:80). </p>
            <p> Brandes er enig i oppositionen mod en gammeldags opfattelse af kvindelighed, køn og
                kærlighed, men er utilfreds med, at Lucinde-romanen ikke udvirkede ”noget socialt
                Resultat” (Brandes 1873:83). Hvor Schleiermacher og Kierkegaard begge som teologer
                og filosoffer (og Schleiermacher som præst) var forankrede i et etisk og religiøst,
                nærmere bestemt lutheransk grundsyn på tilværelsen, og i deres læsninger af Schlegel
                når frem til et forsvar for den borgerlige ægteskabsinstitution, ganske vist med
                vidt forskellige implikationer (Dierkes 1983: 434, 442-43), fastholder Brandes sin
                samfundskritik og sætter George Sand og Shelley op som modfigurer til
                Schleiermacher. Dermed udvider han den romantiske kærlighedsdiskurs’ spektrum med
                Frankrig og England. Modsat Schleiermachers idealisering af kærligheden som
                ”Dannelsesmagt” ser George Sand den ifølge Brandes som en naturmagt og en stærk men
                omskiftelig lidenskab, der ikke svarer til fantasmet om ”den eneste ene”. Hun vil
                derfor ophæve ægteskabet som institution (Brandes 1873:119-120). Samme program
                finder Brandes hos sin frihedshelt Shelley, der vil frigøre elskoven fra tvang og
                livsformerne fra religion og tom moral (Brandes 1873:121-124). </p>
            <p> Denne del af <em>Den romantiske Skole</em>, både Lucinde-romanen og den komparative
                analyse af kærlighed, foregriber den skandinaviske sædelighedsfejde om seksuel
                dobbeltmoral og ligestilling. Mod Bjørnstjerne Bjørnsons krav om, at den kyskhed og
                afholdenhed, der gjaldt for kvinder før og i ægteskabet, også skulle gælde for mænd,
                advokerede Brandes i sin lejr for den ”fri kærlighed”. Selvom fejden også
                involverede den nye politiske kvindebevægelse, kan man som Annegret Heitmann kritisk
                indvende, at sædelighedsfejden primært var en mandlig debat, der afspejler en
                usikkerhed om opretholdelse af privilegier i en brydningstid (Heitmann 2006:204). Et
                brud med den mandlige dominans af litteraturen kan man se på tallene: I årene mellem
                1870 og 1890 debuterede 70 danske kvinder som forfattere i Danmark og 148 i Sverige
                (Heitmann 2006:203). </p>
            <p> Brandes interesserer sig særligt for kvinderne som kulturpersonligheder i dette
                afsnit. Han portrætterer Dorothea Mendelssohn-Veit-Schlegel (gift med Friedrich
                Schlegel) og Caroline Böhmer-Schlegel-Schelling (gift med A.W. Schlegel og F.W.J.
                Schelling). Rækken af efternavne viser kvindernes fødenavne og efterfølgende
                tilgiftede navne, og det var længe en konvention i den tyske litteraturhistorie at
                nøjes med at kalde romantikkens kvindelige forfattere ved fornavn. De var begge
                aktive som oversættere, anmeldere og som redaktører og sekretærer for deres
                forfattermænd, da det i tiden var svært at publicere som kvinde. Især deres
                omfattende brevværker bliver med deres udgivelse senere i 1800-tallet begyndelsen på
                en litteraturhistorisk interesse for kvindernes forfattervirksomhed. Brandes citerer
                især fra disse breve og kan ses som en af pionererne i opdagelsen af kvinderne,
                selvom han overtager dele af sine personkarakteristikker fra Rudolf Haym (Haym
                1870/1961:663ff). Dorothea Schlegel er en af de få, der skriver og publicerer en
                roman, dog med Friedrich Schlegel anført som udgiver: <em>Florentin</em> (1801).
                Brandes er ikke begejstret for romanen, men fremhæver, at den viser mere poetisk
                talent end Friedrich Schlegel (Brandes 1873:94). Han lever sig ind i hendes forhold
                og fremhæver hende som eksempel på, hvordan kvinderne var ”mandigere og [havde] mere
                udelt Kraft” (Brandes 1873:95) end mændene og var engagerede i de sociale forhold:
                ”De føle dybere Forholdenes Tryk, de ere mindre svækkede ved boglig Overcultur, og
                de have mere praktisk Sands og Blik end Mændene omkring dem” (Brandes 1873:95-96).
                Især kvindernes kritik af Fichte viser et langt større klarsyn end mændene, mener
                Brandes (Brandes 1873:96-97 og 104). Caroline Schlegel-Schellings rolle som
                inspirator for hele den tidlige romantik-kreds gengiver Brandes med citater fra A.W.
                Schlegel og Schelling og refererer fra hendes anonyme anmeldelse af A.W. Schlegels
                drama <em>Ion</em>. Især opholder han sig ved hendes dramatiske biografi og ophold
                sammen med jakobineren Georg Forster i det republikanske Mainz i 1792-1793, der ved
                de tyske troppers tilbageerobring førte til hendes fængsling. Han er fascineret af
                det frisind, der præger det romantiske miljø med de skiftende par-konstellationer og
                gensidig accept af nye ægteskabelige alliancer, men trods denne ”fuldkomne
                Aandsfrihed overfor sociale Baand” (Brandes 1873:109) fælder han samlet en hård dom
                over mændene, hvis kvinder stod over dem selv, og som de har ødelagt: de ”have
                draget dem nedad, have berøvet dem deres høieste Interesser og bedste Sympathier og
                givet dem smaa og smaalige derfor.” (Brandes 1873:111-112). </p>
            <p> Hvis man skal karakterisere Brandes’ feminisme, kan man kontrastere den med
                Friedrich Schlegels. <em>Lucinde</em> tenderer – trods sin utopi om en lige og fri
                kærlighed – mod at essentialisere det kvindelige som det naturlige, spontane,
                følelsesmæssige over for den mandlige rationalitet, refleksion og forstand. Brandes
                gør ikke op med denne kønsmodsætning, men flytter de mandlige positive egenskaber
                over på kvindernes side. Han giver via sine lange citater kvinderne en stemme og gør
                dem til aktive diskussionspartnere i sin litteraturhistorie. Brandes er med sin
                beskrivelse forud for den tyske litteraturhistorieskrivning, der først i de sidste
                to årtier af 1800-tallet, sammenhængende med den første kvindebevægelse, begynder at
                skrive om romantikkens kvinder (Becker-Cantarino 2000:262). Dog havde de liberale
                Vormärz-forfattere især behandlet Rahel Varnhagen og Bettina von Arnim som ikoniske
                frihedsdigterinder (Becker-Cantarino 2000:262-263), og Brandes omtaler ganske vist
                Varnhagen med begejstring (Brandes 1873:90), men nævner ikke Bettina von Arnim (som
                omtales i bindet <em>Det unge Tyskland </em>fra 1890). </p>
            <p> I 1900-tallet ændrede denne kønsdeterminerede optik sig, og en egentlig forskning i
                de kvindelige romantiske forfattere begyndte. Dog indgår de kvindelige
                forfatterskaber typisk ikke i den romantiske kanon, men udgør snarere en
                separat-kanon, og de er stadig underrepræsenteret i samlede fremstillinger af den
                tyske romantik (Becker-Cantarino 2000:260-61). I dansk litteraturhistorieskrivning
                er der først med Lise Busk-Jensens store værk kommet en fremstilling af kvindelige
                forfattere i dansk og europæisk romantik (Busk-Jensen 2009). </p>
        </div>

        <div>
            <h2>h. Den romantiske politik</h2>
            <p> I den sidste del om romantisk politik med et indskudt kapitel om dramaet beskæftiger
                Brandes sig med den nationale fase efter 1806. I andenudgaven er de to kapitler med
                næsten enslydende titler slået sammen til ét, skåret ned og omskrevet. Brandes
                overtager dog i begge udgaver Arnold Ruges negative udsagn om romantikken som
                anti-oplysning og anti-humanisme (Brandes 1873:344). Brandes bruger ”skæbneåret”
                1806 med kejser Napoleons sejr over Preussen og opløsningen af Det Tysk-romerske
                Rige som udgangspunkt for sin analyse af den tyske nationalkultur, der følger af det
                antagonistiske fransk-tyske forhold. Han gennemgår de tyske nationalideologer
                Fichte, Arndt og Körner, men nævner også Steins og Hardenbergs liberale reformering
                af det preussiske samfund. Brandes forholder sig begrebskritisk til de såkaldte
                befrielseskrige i 1813: Tyskland er ikke længere besat af den franske ærkefjende,
                som dog også repræsenterer revolutionen i 1789. </p>
            <p> Hvilken frihed medfører krigene, spørger Brandes? De baner blot vej for et nyt
                undertrykkende system: ”Man havde bekjæmpet det revolutionære Tyranni til Bedste for
                det reactionære Fyrstevæsen” (Brandes 1873:291). Brandes ser klart – muligvis
                inspireret af Ernest Renan – at nationale ideologier og den kulturnationalistiske
                interesse for sprog, historie, folk og fædreland opstår i kraft af fjendebilleder,
                og at den tyske nationale egenart dyrkes i afgrænsning mod Frankrig. Samtidig
                producerer han selv en kulturel stereotypi ved at kontrastere fransk frivolitet og
                fritænkeri med tysk sædelighed og kristendom: ”Da Fjendens Religion var
                Menneskeheden, den menneskelige Aand i dens Klarhed og Frihed, saa blev
                Nationalreligionen Christendom, den christelige Aand i dens Dunkelhed og Tvang”
                (Brandes 1873:294). Den nationale romantik reducerer Brandes i dette bind til en
                feudalt orienteret ”ridderromantik” repræsenteret af den tyske forfatter Friedrich
                Fouqué og danskeren B.S. Ingemann, hvis trivial-litterære præg Brandes satirisk
                sammenfatter som ”Adelspsychologi eller Hestepsychologi, hvad i dette Tilfælde
                omtrent kommer ud paa et” (Brandes 1873:306). I andenudgaven viser Brandes en større
                åbenhed over for nationale, folkelige strømninger i romantikken, eksempelvis nævner
                han Richard Wagner som del af en revitalisering af middelalderen og skriver i sit
                nye kapitel om Arnim og Brentano også begejstret om deres samling af folkeviser i
                    <em> Des Knaben Wunderhorn</em> (1806). </p>
            <p> At kapitlet om det romantiske drama i denne udgave udgør et mellemspil midt i den
                politiske del skyldes nok Brandes’ hegelianske syn på den dramatiske genre som
                syntesen af epik og lyrik og udtryk for frihed og ånd (Brandes 1873:308). Brandes
                bruger Heinrich von Kleist og Zacharias Werner som eksempler og er især optaget af
                den første. Den svært placérbare dramatiker og digter mellem klassik og romantik
                hørte først til den litteraturhistoriske kanon sent i 1800-tallet, og defineres både
                negativt og positivt hos Brandes. Kleists formevne og karaktertegninger er modsat
                romantikernes ikke ”svampede” eller ”udviskede”, men ”gjennembrydes af det
                romantisk-poetiske Vanvid” (Brandes 1873:312). Kleist viser den romantiske
                individualitet i en radikal udgave, idet han jager ”sin Sonde ned i det syge Punkt,
                hvor Aanden taber sit Herredømme over sig selv: Somnambulisme, dyrisk Betagethed,
                Distraction, Feighed under Dødsangst” (Brandes 1873:312). Det patologiske fascinerer
                dog samtidig Brandes. Han gennemgår alle Kleists dramaer og nogle af novellerne,
                mest udførligt <em>Das Käthchen von Heilbronn</em> (1810), hvor lidenskaben
                fremstilles i en komposition, ”der i Flæng indeholder meget Latterligt, meget
                Stødende og meget Sublimt” (Brandes 1873:314). Og han afrunder med indlevet at
                skildre Kleists utilpassethed og omstændighederne omkring hans selvmord sammen med
                Henriette Vogel. </p>
            <p> ”Den romantiske politik” vælger Brandes at illustrere individualhistorisk, nemlig i
                form af en biografi over den tysk-østrigske forfatter og politiker Friedrich von
                Gentz’ (1764-1832) (der også senere har været emne for prominente historikere og
                filosoffer som Golo Mann og Hannah Arendt). Som grundlag henviser Brandes endog her
                til hele tre kilder: Karl Mendelssohn-Bartholdys biografi over Gentz, dennes
                brevveksling med Adam Müller og to bind af Gentz’ efterladte skrifter (Brandes
                1873:345). For unghegelianerne var den konservative Gentz på grund af sit
                ekstravagante levned og sit virke – som Metternichs tætte rådgiver, førstesekretær
                under Wienerkongressen og medforfatter på den repressive Karlsbad-lovgivning i 1819,
                der indskrænkede frihedsrettighederne i de tyske lande – selve inkarnationen af det
                restaurative regime (Bohrer 1989:188 og 213f). Gentz oversatte Edmund Burkes
                    <em>Reflections on the Revolution in France</em> (1790) til tysk i 1793, og
                dette skrift fik stor betydning for de tyske romantikeres skeptiske reception af
                revolutionen. Dette omtaler Brandes imidlertid ikke, selvom han ellers som
                komparativ kritiker og litteraturformidler er opmærksom på oversættelsers
                interkulturelle betydning. </p>
            <p> Ved at skildre Gentz’ liv får Brandes omfattet tre vigtige faser i romantikernes
                politiske tænkning: reaktionen på Den Franske Revolution og dens eftervirkninger (i
                den tidlige romantik), den nationale mobilisering under Napoleonskrigene og
                besættelsen af de tyske områder (i den nationale romantik) og endelig forholdet til
                restaurationen efter 1815 (i den sene romantik). Man må dog dels sondre mellem de
                tre faser, dels sondre mellem romantikernes tænkning og deres faktiske politiske
                engagement. </p>
            <p> Den senere romantikforskning har undersøgt de samtidspolitiske implikationer i fx de
                tyske romantikeres interesse for republikanisme-, freds- og frihedsbegreber, som
                både blev diskuteret i fiktive og ikke-fiktive tekster som breve, traktater og
                essays. Det er vanskeligt at opretholde en helt skarp adskillelse mellem
                konservative og liberale positioner hos romantikerne i restaurationsperioden
                (Schwering 1994:494-495), så billedet er mere diffust end det, Brandes tegner op.
                Ser man nærmere på romantikernes faktiske politiske virke, må man tage i
                betragtning, at fx den prominente Friedrich Schlegels ansættelse som østrigsk
                legationsråd hos fyrst Metternich kun varede i tre år fra 1815 til 1818, fordi hans
                ultrakonservative papistiske vision om at genskabe et katolsk kejserdømme var ude af
                trit med alliancemagternes politik (Schwering 1994:480-481). Derimod kan Adam Müller
                og Franz Baader ved siden af Gentz tælles som aktive romantiske
                restaurationspolitikere, og med sidstnævnte som hovedrepræsentant for den politiske
                dimension i romantikken kan Brandes uden problemer vise den ubrudte antifranske,
                reaktionære og monarkistiske linje i romantikken. </p>
            <p> Brandes afslutter sit kapitel og dermed sit bind med at vise den tyske og franske
                reaktions sammenfald og klimaks i Joseph de Maistre for at kunne proklamere sin
                kritik af den nuværende reaktion i Danmark og også overgangen til emnet for tredje
                bind i <em>Hovedstrømninger</em>, <em>Reactionen i Frankrig</em>. I andenudgaven er
                dette sidste kapitel omredigeret. Den franske ultrakonservative tænker er udeladt,
                og i stedet giver Brandes afslutningsvis et udblik over hele den europæiske
                romantiks tre hovedgrupper: den fransk-tysk-engelske, den skandinaviske og endelig
                den slaviske. </p>
        </div>


        <div class="chapter">
            <h1>4. Modtagelse og efterliv</h1>
            <div>
                <h2>a. Om udgaverne</h2>
                <p> Førsteudgaven af <em>Den romantiske Skole i Tydskland</em> udkom 1873 i både
                    Danmark og Tyskland. I 1887 udgav Brandes en revideret udgave på tysk, der
                    bliver grundlaget for den danske andenudgave i 1891. Receptions- og
                    virkningshistorien har derfor flere faser og strækker sig over tre årtier gennem
                    det epokale skift fra det moderne gennembrud til fin-de-siécle. Jens
                    Bjerring-Hansen har nøje beskrevet den komplekse udgivelses- og boghistoriske
                    proces og analyseret sammenhængen, dels med Brandes’ egen udvikling og ændrede
                    romantiksyn, dels med de sociologiske, markedsmæssige og ophavsretlige forhold
                    (Bjerring-Hansen 2008), hvilket kort opsummeres her. </p>
                <p>En vigtig grund til, at Brandes i første omgang omskriver <em>Den romantiske
                        Skole</em>, er forholdene på det tyske bogmarked. Da han efter førsteudgaven
                    skifter til en ny forlægger, Veit &amp; Co. i Leipzig, sikrer denne sig ikke
                    forlagsretten til <em>Hovedstrømninger</em>, der overtages af en konkurrerende
                    Leipzig-forlægger, Barsdorf. Han udnytter Brandes’ stigende popularitet og
                    optrykker førsteudgaven fra 1873 i talrige oplag, som dominerer markedet, også
                    efter at Brandes i 1887 har udgivet sin nye andenudgave. I en retssag lykkes det
                    ikke Brandes at hævde sin ophavsret (Bjerring-Hansen 2008:158-161). Det er
                    grunden til, at det i Tyskland er den tyske førsteudgave af Den romantiske
                    Skole, der præger receptions- og virkningshistorien, hvor det i Danmark primært
                    er den danske andenudgave fra 1891, der både indgår i <em>Samlede Skrifter</em>
                    og Jespersen &amp; Pios udgave af Hovedstrømninger fra 1960’erne
                    (Bjerring-Hansen:161-164). </p>
            </div>
            <div>
                <h2>b. Den danske og skandinaviske modtagelse</h2>
                <p> Man kan knap nok tale om en egentlig modtagelse af det trykte bind af <em>Den
                        romantiske Skole i Tydskland</em> i 1873. Ingen store københavnske dagblade
                    anmelder bogen, og Jørgen Knudsen skriver, med et citat af Brandes’ egen
                    opfattelse, at man ville tie ham ihjel (Knudsen 1985:308). De få avisomtaler
                    påpeger forskellen på første binds debatudløsende effekt og fraværet af omtale
                    nu, som vil de besegle, at Brandes er et overstået kapitel på den danske
                    kulturelle scene. Desuden vidner de om et polariset klima: I den
                    Højre-tilknyttede avis <em>Dags-Telegraphen</em> polemiserer den unavngivne
                    anmelder over Brandes’ debatstil, der gør hans ”fri tanke” til en doktrin. En
                    for tiden typisk konservativ retorik om den lurende socialistiske og
                    kommunistiske fare ses i de advarende ord, at den radikale fritænkning - hvis
                    omsat til praksis - ville være ensbetydende med ”Revolution, Socialisme og
                    Atheisme, Samfundsopløsning og Gudsfornegtelse” (usign.,
                        <em>Dags-Telegraphen</em> 17.11.1873, nr. 311, s. 7). </p>
                <p><em>Jyllandsposten</em> vender Brandes’ romantik-kritik mod ham selv og ”Nutidens
                    Fremskridts- og Frihedsmænd”, der på samme vis som romantikken vil nedrive
                    samfundets institutioner såsom ægteskabet ved at forsvare den fri kærlighed.
                    Brandes anklages for at være fremmed over for kristendommen og fædrelandet; han
                    forstår ikke ”dansk Aand, danske Følelser, dansk Tankeliv”
                        (<em>Jyllandsposten</em> 3.10.1873). </p>
                <p><em>Lolland-Falsters Stifts-Tidende</em> (29.7.1873) anholder derimod pressens
                    hårde behandling af Brandes, men ud fra det synspunkt, at det kan risikere at
                    ende i et martyrium, der vil gavne hans sag. Danmark skal ikke bortstøde
                    Brandes, ligesom nordmændene har gjort med Henrik Ibsen, og en ”hensynsløs
                    Behandlingsmaade” vil blot skaffe Brandes en alt for stor hjemlig indflydelse. </p>
                <p><em>Fyns Stiftstidende</em> (18.12.1873) forsvarer derimod romantikken mod
                    Brandes og dadler hans manglende anerkendelse af Oehlenschläger og Steffens samt
                    hans selektive beskrivelse af Tieck. Det er den eneste ansats til en faglig
                    kritik af Brandes og viser et vist førstehåndskendskab til og levende erindring
                    om den tyske romantik; ligeledes nævner <em>Dagens Nyheder</em> i sin positive
                    anmeldelse, som ellers kun består af citater fra <em>Den romantiske Skole</em>,
                    ”det just i disse Dage feirede Tieck-Jubilæum”, dvs. 100-året for digterens
                    fødsel (<em>Dagens Nyheder</em> 6.7.1873, nr. 177). </p>
                <p>Først i 1876 i det nye Venstre-hovedorgan <em>Morgenbladet</em>, som fra 1874
                    havde Viggo Hørup og lidt efter Edvard Brandes ansat, anmeldes de første fire
                    bind af <em>Hovedstrømninger</em> positivt i en føljeton over tre dage.
                    Anledningen er den fornyede diskussion om det æstetiske professorat ved
                    Københavns Universitet, og anmeldelsen er et partsindlæg, der indleder med at
                    påvise Brandes’ videnskabelighed. <em>Den romantiske Skole</em> refereres
                    udførligt over flere sider, hvor man dog ikke kan skelne den anonyme anmelders
                    ord fra Brandes’ egne (<em>Morgenbladet</em> 12.2.1876). </p>
                <p>I de skandinaviske aviser og tidsskrifter er anmeldelserne længere og grundigere.
                    De forklarer de svenske og norske læsere om Brandes’ forelæsninger, hans moderne
                    ide-program og kredsen omkring det. Det danske debatmiljø fremhæves som
                    anderledes livligt end søsterlandenes; i Danmark kan en bog ”ligesaafuldt” være
                    en ”Begivenhed, som et politisk Slag” (<em>Aftenbladet</em>, Kristiania,
                    3.1.1874), skriver den norske forfatter Kristian Elster. De tager Brandes
                    alvorligt som litteraturhistoriker, forholder sig undersøgende til hans metode
                    og argumentation og forsvarer, trods sympati for Brandes, romantikken mod en for
                    ensidig og historisk unuanceret udlægning. Den nævnte Elster hævder imod
                    nyttebevidstheden en idealistisk kunstforståelse og fremfører, at Brandes’
                    nyrationalisme med sin negation af ”det dybeste og skjønneste i Menneskenaturen”
                        (<em>Aftenbladet</em>, Kristiania, 3.1.1874) uvægerligt vil slå over i
                    reaktion. Han protesterer mod Brandes’ intolerance over for kristendommen
                    ligesom også Karl Warburg, der anfører, at denne gør ham blind over for
                    Grundtvig, og at han overser folkehøjskolens positive betydning (<em>Göteborg
                        Handels- og Sjöfarts Tidning</em>, 22.8.1873). </p>
                <p>Hvor Warburg sammenligner med Hermann Hettners litteraturhistorie og finder denne
                    mere afvejet end Brandes’, synes anmelderen i <em>Sydsvenska Dagbladet</em>
                    (5.9.1873), at Brandes overgår Heinrich Heine i vid og satire. En grundig
                    akademisk kritik giver C.R. Nyblom i <em>Svensk Tidskrift för Literatur, Politik
                        och Ekonomi</em> (Stockholm 1873, s. 401-422), hvor han eksempelvis afviser
                    Brandes’ sammenblanding af psykologi og refleksion og kritisk påviser
                    patriarkalske formuleringer i omtalen af de romantiske kvinder. Den svenske
                    litterat Arvid Ahnfelt, kendt for sin biografi over den svenske romantiker Carl
                    Jonas Love Almqvist, er i <em>Aftonbladet</em> (3.7.1873) begejstret over, at
                    Brandes læser den tyske romantik via Kierkegaard, der har en række fællestræk
                    med Almqvist. Paul Pry (pseudonym for Richard Kaufmann) omtaler i sit ”Bref från
                    Köpenhamn” (<em>Göteborg-Posten</em> 25.6.1873) både Brandes’ bog og hans tyske
                    oversætter Adolf Strodtmanns i samme år på tysk udkomne <em>Das geistige Leben
                        in Dänemark</em>, der tegner et meget negativt billede af en stagnation i
                    dansk kulturliv. Omstændighederne omkring denne bog kan ikke beskrives her, men
                    det kan kort bemærkes, at Brandes selv kan anses for at være medforfatter til
                    den, idet han bidrog med hele afsnit under tilblivelsen, da han i 1872 boede hos
                    ægteparret Strodtmann i Steglitz uden for Berlin (Knudsen 1985:310-313). </p>
                <p>Nogle år senere, i 1877, kom der i anledning af Brandes’ foredrag om Kierkegaard
                    i Norge en længere anmeldelse af de første fire bind af
                        <em>Hovedstrømninger</em> sammen med hans Kierkegaard-bog i <em>Norsk
                        Tidsskrift for Literatur</em>. Den er meget kritisk over for Brandes’
                    litteratursyn og særligt hans nord-syd-dualisme med afsmag for ”den germaniske
                    Kakkelovnsvarme og det germaniske Gemyt” og præference for ”Sydens legende
                    Solglans og livligt udadvendte Liv” (<em>Norsk Tidsskrift for Literatur</em>,
                    29.7.1877). Det er bemærkelsesværdigt, at anmelderen laver en modsat
                    valorisering af den nordeuropæiske åndshistorie og ser det ”germansknordiske”
                    som sammenhørende med England, Amerika og Norden som oprindelsessted for de
                    liberale frihedsidealer. </p>
            </div>
            <div>
                <h2>c. Den engelske og tyske modtagelse</h2>
                <p> I den britiske offentlighed fremkom i 1873 to positive anmeldelser af <em>Den
                        romantiske Skole</em> i London-tidsskriftet Athenæum. Edmund W. Gosse
                    fremhæver Brandes som tidens bedste skandinaviske kritiker og er enig i hans syn
                    på dansk og tysk romantik, dog med en kritisk kommentar om, at Brandes overser
                    den store virkning, Jean Pauls havde i Tyskland (Gosse i <em>The Athenæum</em>
                    no. 2406, 6.12.1873, 727-728). Edwin Jessen forsvarer Brandes som religiøs,
                    national og personlig fritænker mod den kristne danske kritik (Jessen: The
                    Athenæum no. 2409, 27.12.1873, s.847). </p>
                <p>Takket være Strodtmanns hurtige oversættelse udkom <em>Den romantiske Skol</em>e
                    på tysk allerede i efteråret 1873 og blev straks omtalt i <em>Magazin für die
                        Literatur des Auslands</em> og <em>Literarisches Zentralblatt</em>. Nogle år
                    efter kommer der længere, samlede anmeldelser af de fire første oversatte bind.
                    Tre hovedpunkter er kendetegnende: forståelsen af, at genren ikke er gængs
                    akademisk litteraturhistorie, men derimod kulturkritik, receptionen af Brandes’
                    metode som en ny litteraturpsykologi og endelig iagttagelsen af forskellen på
                    romantikkens status i Tyskland og Danmark. I Tyskland betragtes den ikke længere
                    som en aktuel kulturperiode, men ses mere distanceret i et historisk lys. Flere
                    anmeldere er godt informeret om forelæsningernes effekt i København og
                    sympatiserer med den i Danmark miskendte Brandes. Især er anmeldelsen i første
                    nummer af det netop grundlagte <em>Deutsche Rundschau</em> positiv. Anmelderen
                    F. Kreyssig skriver om Brandes’ manglende professorat og sympatiserer med hans
                    ”moderne gennembrud”. Han fremhæver Brandes’ metode som original, idet den viser
                    ”die Physiologie der Literatur” (litteraturens fysiologi) begrundet i en
                    udforskning af ”Gedanken- und Empfindungs-Symptome” (tanke- og
                    følelsessymptomer) (Kreyssig i <em>Deutsche Rundschau</em>, Bd. 1, Heft 1,
                    Oktober 1874, s.140). Trods visse lakuner og overlap i litteraturhistorien som
                    følge af den politiske faseinddeling bifalder Kreyssig bindets kritiske
                    romantikopfattelse. <em>Deutsche Rundschau</em> bliver i de følgende årtier
                    Brandes’ vigtigste platform som tysk publicist og kritiker. Hans tyske karriere
                    og rolle som tysk-dansk kulturformidler er kortlagt og analyseret af den danske
                    germanist Klaus Bohnen i talrige udgivelser (fx Bohnen 1980, 2001, 2004). </p>
                <p>
                    <em>Deutsche Rundschau</em> blev i 1870’erne og 1880’erne det kulturelle
                    hovedorgan for det tyske liberalt orienterede borgerskab, der afgrænsede sig
                    ideologisk i forhold til socialdemokraterne, de konservative og Bismarck. Bengt
                    Algot Sørensen gør opmærksom på, at grundlæggeren Julius Rodenberg allerede før
                    det egentlige samarbejde med Brandes havde bestilt anmeldelsen af
                        <em>Hovedstrømninger</em> hos Kreyssig (Sørensen 1980:133), fordi
                        <em>Rundschau</em> kunne gøre fælles sag med Brandes’ kamp for den fri tanke
                    og forskning. I de følgende år skrev Brandes en stor årlig artikel i
                    tidsskriftet: om Lassalle i 1875, om Heyse i 1876 og i 1880’erne introduktioner
                    til den franske realisme og naturalisme (Balzac, Flaubert, Zola m.fl.) og
                    endelig i 1890 om Nietzsche (Sørensen 1980:134). <em>Rundschau</em> udviklede
                    sig imidlertid i en konservativ retning med afvisning af den naturalistiske og
                    efter-naturalistiske litteratur, som Brandes mere og mere orienterer sig hen
                    imod. </p>
                <p>To længere tyske anmeldelser i 1876 skiller sig ud som negative
                    forsvarsreaktioner, der kritiserer Brandes’ tyske romantik-billede. I Wien mente
                    litteraturkritikeren, professor Emil Kuh, at Brandes kæmper fra ”Det unge
                    Tyskland”s forældede bastion. Han forsvarer i sin anmeldelse den tyske romantik
                    over for den franske og gendriver alle Brandes’ karakteristikker af de tyske
                    forfattere fra Goethe og Schiller og frem. Til gengæld nedrakker han ”der
                    schwächliche, verdächtig naive Oehlenschläger” (den svagelige og mistænkeligt
                    naive Oehlenschläger) (Kuh i <em>Beilage zur Wiener Abendpost</em>, 13.4. 1876).
                    Brandes har desuden overset den vigtige senromantik med Eduard Mörike, Ludwig
                    Uhland, Joseph Eichendorff, Robert Schumann, Achim von Arnim og Clemens
                    Brentano, Heinrich Heine og Jacob Grimm. Kuhs dybt konservative observans viser
                    sig i, at han finder Brandes’ portræt af Dorothea Schlegel alt for
                    idealiserende: ”Eine widerwärtigere Grimasse der Weiblichkeit aber, als Dorothea
                    schneidet, ist in der ganzen Hässlichkeitsgalerie der emanzipierten Frauenzimmer
                    nicht anzutreffen” [”en modbydeligere grimasse af kvindelighed end den, som
                    Dorothea skærer, findes ikke i hele hæslighedsgalleriet af emanciperede
                    fruentimmere”] (sms.). Alexander Jung i Leipzig anmelder i 1877
                        <em>Hovedstrømninger</em> over tre numre af <em>Blätter für die literarische
                        Unterhaltung</em> og roser Brandes for at tage højde for den samtidige
                    læsers manglede videns- og dannelsesniveau med sine introduktioner, men synes,
                    at Brandes’ behandling af de tyske forfattere er uansvarlig. Især trækker han
                    Tieck og Jean Paul frem som eksempler. Tieck er med sin ”(…) Allseitigkeit der
                    Bildung, Phantasie, Virtuosität im Uebersetzen (…)” [alsidighed i dannelse,
                    fantasi, virtuositet i oversættelse”] en ånd, som Berlin kan være stolt af at
                    have frembragt (Jung i <em>Blätter für literarische Unterhaltung</em>, Leipzig,
                    nr. 22, 31.5.1877, 341), og Jean Paul kan ikke periodiseres som romantiker eller
                    far til romantikken. Jung bruger den komplekse figur Roquairol i Jean Pauls
                        <em>Titan</em> som eksempel på en idealismekritisk digtning, som Brandes
                    slet ikke har kapacitet til at fatte (Jung 1877:342). Han afslutter sin sidste
                    anmeldelse med et forsvar for Henrich Steffens’ forfatterskab (Jung
                    1877:381-82). </p>


            </div>
            <div>
                <h2>d. Andenudgavens modtagelse og efterliv</h2>
                <p> En ny fase i modtagelsen sætter ind omkring Brandes’ tyske andenudgave, som
                    sendes på markedet med en erklæring om, at dette er et ”tysk originalarbejde”.
                    Det skyldes datidens ophavsret, som ikke beskyttede forfatteres copyright til
                    deres værker uden for deres hjemland, hvilket først blev ændret med
                    Bern-konventionen i 1886, som Danmark imidlertid først tiltrådte i 1903. Brandes
                    udgav derfor ikke andenudgaven som en revideret og udvidet udgave af
                    oversættelsen fra 1873, men som et nyskrevet værk, der skulle have sikret
                    forlaget eneretten i de første seks år. Det udløste et sagsanlæg fra forlæggeren
                    Barsdorf, som Brandes forsøgte at tilbagevise ved at argumentere for, at de to
                    værker er grundforskellige. Jørgen Knudsen gengiver Brandes’ argumentation, som
                    også blev trykt i <em>Politiken</em> i sommeren 1887: førsteudgavens angreb på
                    de tyske romantikere var rettet mod de danske romantikere, mens andenudgaven har
                    skiftet optik fra en religiøst og politisk bestemt kritik til en interesse for
                    personlighederne (Knudsen 1994:405-406). </p>
                <p> Det blev diskuteret både i samtiden og siden, om Brandes har ret eller ej; og
                    både anmeldere og forskere er delt i spørgsmålet. Jørgen Knudsen og Bertil Nolin
                    hælder mest til at betragte det som ét værk, mens Jens Bjerring-Hansen viser, at
                    der er tale om en ”ustabil tekst” med to adskilte receptionsspor: et tysk og et
                    dansk. Som påpeget undervejs i dette afsnit har andenudgaven flere
                    forfatterskaber med, disponerer stoffet anderledes i delvis nye kapitler og
                    bruger et mindre polemisk sprog. Romantikken fremstår dermed mere nuanceret,
                    tillige fordi den ses i vekselvirkning og ikke konflikt med de forudgående
                    perioder og fordi andre dimensioner, såsom den romantiske
                    oversættelsesaktivitet, inkluderes. Der er dog hverken rokket ved grundtesen om
                    den særligt tyske romantiske mentalitet eller ved den grundlæggende psykologiske
                    forståelsesoptik. </p>
                <p> De tyske anmeldelser af Brandes’ andenudgave er indlæg i sagen om ophavsret på
                    det tyske marked og efterprøver kritisk ved en sammenligning med førsteudgaven
                    påstanden om, at værket er originalt. Hvor <em>Literarisches Centralblatt</em>
                    (nr. 17, 23.4.1887) afviser det, er <em>Magazin für die Literatur des In- und
                        Auslands</em> (1887, Heft 4, 55) på Brandes’ side. I 1888 udgav en Dr. Puls
                    en omfattende kritik af Brandes’ brug af kilder og arbejdsmetode. Han påviser,
                    at hans citater er fejlfyldte, at han ikke angiver, hvilke tekstudgaver han
                    citerer fra, og værst: at han ikke gør opmærksom på sine tyske forlæg. Puls
                    viser en lang række tekststeder hos Brandes, som er meget tæt på ordlyd og
                    indhold i Rudolf Hayms <em>Die Romantische Schule</em> (1870) og Goedekes
                        <em>Grundriss zur Geschichte der deutschen Dichtung</em> (fra 1857 og frem),
                    og dommen er hård: Brandes mangler ærlighed og videnskabelighed (Puls i
                        <em>Archiv für das Studium der neueren Sprachen und Literaturen</em>, 1888). </p>
                <p> Brandes var allerede før og blev også siden anklaget for plagiat, og det blev
                    brugt imod ham i den danske offentlighed. Det var en indbygget risiko i hans
                    eklektiske arbejdsmetode (Nolin 1965:59, Knudsen 1985:306-08). Imidlertid skal
                        <em>Den romantiske Skole</em> netop ikke måles efter akademiske standarder
                    eller sammenlignes med en filologisk-historisk korrekt og akribisk
                    litteraturhistorie som Hayms, men ses som et kulturhistorisk værk med en stærk
                    effekt på sine læsere. Det er også kendetegnende for bindets virkningshistorie
                    og efterliv. </p>
                <p> I 1891, da andenudgaven udkom på dansk næsten 20 år efter førsteudgaven, er
                    litteraturhistoriens konjunktur skiftet. Som Jens Bjerring-Hansen anfører, kan
                    revisionen af <em>Den romantiske Skole i Tydskland</em> også ses begrundet i
                    Brandes’ sans for, at et nyt kulturelt modernitetsparadigme med symbolisme og
                    nyromantik har vundet indpas og i hans ønske om at gøre sig gældende i en ny
                    verdenslitterær orden. Det er også tydeligt i Brandes’ indsats for at få oversat
                    J.P. Jacobsens Niels Lyhne til tysk, der udkom 1889 (Bohnen 2013). En ny
                    sensibilitet over for romantikken er på færde hos to anmeldere i 1891, nemlig
                    svenskeren Frederik Vetterlund og danskeren Johannes Jørgensen. Hvor Vetterlund
                    ser en kontinuitet i det negative romantiksyn hos Brandes og – med svenskeren
                    Atterbom som eksempel – forsvarer den romantiske længsel som et legitimt behov
                    for transcendens og spiritualitet (Vetterlund i <em>Nordisk Tidskrift för
                        Vetenskap, Konst och Industri</em>, 4. årgang 1891), opfatter Jørgensen
                    andenudgaven som et brud og et nyt romantiksyn. Ungdomsværket havde berettigelse
                    med sin chokeffekt hos dannelsesborgerskabet, der opdagede, at romantikken med
                    sin ”udskejende, fantastiske og ironiske Aand” var en anden end den, de dyrkede
                    (J.J. i <em>Kjøbenhavns Børs-Tidende</em> 14.8.1891). Den nye udgave viser
                    derimod en mere differentieret romantik begyndende med Herder og omfattende
                    flere forskellige personligheder end før. Brandes roses ydermere for at omtale
                    romantikkens oversættelsesaktivitet og dens videnskabelige side med
                    grundlæggelse af myteforskning og sammenlignende sprogvidenskab, og i det hele
                    er ”alt saa dybt og klart forstaaet”. Johannes Jørgensen skrev sin anmeldelse i
                        <em>Kjøbenhavns Børs-Tidende</em>, hvis redaktør var Georg Brandes’ bror,
                    Ernst Brandes. Jørgensen hørte til det kulturradikale miljø, men blev med sin
                    grundlæggelse af tidsskriftet <em>Taarnet</em> i 1893 indstifter af en
                    symbolisme, der slog en bro tilbage til romantikkens tilværelses- og kunstsyn.
                    Det anslås også i anmeldelsens sidste del, som har karakter af digtning:</p>
                <blockquote>”Der er jo i hin gamle Romantik saa mange Traade, som fortsætter sig ned
                    i de sidste Dages Digtning. Romantikens ironiske Holdning over for Samfundet har
                    jo forberedt den Individernes Frigørelse, som nu foregaar. Og Kulturmennesket
                    drages endnu fra de travle Stæder og Dagens Larm til Skovensomheden og Nattens
                    Fred […]</blockquote>

                <p>Brandes’ andenudgave passer ind i et ændret klima i 1890’erne, hvor
                    litteraturhistorikerne Valdemar Vedel og Vilhelm Andersen rehabiliterer den
                    danske romantik. Trods Brandes’ revisioner er det dog hans kritiske
                    romantik-syn, der går i arv til 1900-tallets danske litteraturkritik helt frem
                    til omvurderingen af især den tidlige tyske romantik i fænomenologisk og
                    dekonstruktiv litteraturteori fra 1980’erne (Rosiek 2008:65ff). </p>
                <p> Også da Hovedstrømninger i engelsk oversættelse når over Atlanten i 1902, får
                    værket anmelderne i New York og Boston til at opleve romantikkens aktualitet.
                        <em>The Independent</em> ser den tyske tidlige romantik som en
                    ungdomsrevolte med tilsvarende appel til unge læsere (<em>The Independent</em>,
                    New York, vol. 54, no. 2800, July 31, 1902:1838-1839). <em>The Forum</em>
                    fremhæver især Brandes’ fremstilling af de romantiske kvinder som eksempel på
                    hans brillante kritik og er enig i, at kvinderne var langt mere heroiske end
                    mændene, ”(…) as passion is greater than sentimentalism, life than literature”
                    [”(…)eftersom lidenskab er større end sentimentalisme, og livet er større end
                    litteraturen(…)”] (<em>The Forum</em>, New York, July, 1902:81-84). </p>
                <p><em>Den romantiske Skole i Tydskland</em> har et særligt efterliv i tysk
                    kulturhistorie. Bindets virkningshistorie etableres i årtierne omkring
                    århundredskiftet 1900. Selvom Brandes ikke spiller nogen særlig rolle i
                    faggermanistikken (Bohnen 2004:157), var der dog én vigtig receptionshistorisk
                    instans i den tyske litteraturhistorieskrivning, nemlig Wilhelm Dilthey, der
                    anmeldte første bind af <em>Hovedstrømninger</em> positivt i 1873 og igen i 1882
                    (Bohnen 2001:189). Han interesserer sig for Brandes’ litteraturpsykologiske
                    tilgang (Bohnen 1980:240), og man kan med Klaus Bohnen se Brandes som en
                    forløber for den hermeneutiske litteraturvidenskab og åndshistorie
                    (Geistesgeschichte), som Dilthey grundlagde. </p>
                <p>Som sagt er det førsteudgaven af <em>Den romantiske Skole i Tydskland</em>, der
                    blev udbredt på det tyske bogmarked og intensivt læst i de intellektuelle og
                    kunstneriske miljøer, hvilket utallige udsagn af Arthur Schnitzler, Thomas Mann
                    og Heinrich Mann samt Stefan Zweig vidner om (Bohnen 2001:198-199). Thomas Manns
                    kunstneriske og kulturkritiske reception udgør et tyngdepunkt. Hans-Joachim
                    Sandberg har kortlagt betydningen af <em>Hovedstrømninger</em> for Manns
                    romanforfatterskab fra <em>Buddenbrooks</em> (1901) og frem, mens Steven Cerf
                    viser, at Mann især har været inspireret af Brandes’ suggestive beskrivelse af
                    Novalis under sit arbejde med romanen <em>Der Zauberberg</em> (1924).
                    Romantikerens besættelse af sygdom og erotiske dyrkelse af smerte og død bliver
                    en model for Hans Castorp-figuren (Cerf 1981:124-25), og Brandes’
                    romantik-formidling kan dermed betragtes som en vigtig inspirationskilde til
                    Manns ironiske romantik-forståelse. Der er en vis parallelitet mellem Brandes’
                    fremstilling af det særligt tyske i <em>Den romantiske Skole i Tydskland</em> og
                    Manns indflydelsesrige kulturkritiske bog <em>Betrachtungen eines
                        Unpolitischen</em> (1918) med dens positive bestemmelse af (tysk) kultur som
                    uforenelig med (vestlig) civilisation og dermed med demokratiet i Frankrig,
                    England og USA. Mann ændrede som bekendt politisk opfattelse nogle år senere og
                    forsvarer i sin tale ”Von deutscher Republik” (1923) Weimar-republikken og det
                    første tyske demokrati, men stadig med romantikken og Novalis som et vigtigt
                    omdrejningspunkt. </p>
                <p>Brandes’ <em>Den romantiske Skole i Tydskland</em> har været en stor kunstnerisk
                    inspiration uden for Danmarks grænser og er med sit forsvar for en engageret
                    litteratur og med sin fordømmelse og fascination af romantikken en stadig
                    reference i dansk kulturliv. </p>
            </div>
        </div>
        <div class="chapter">
            <h1>5. Bibliografi</h1>
            <ul style="list-style:none">
                <li>Ansel, Michael (2003): <em>Prutz, Hettner und Haym. Hegelianische
                        Literaturgeschichtsschreibung zwischen spekulativer Kunstdeutung und
                        philologischer Quellenkritik</em>. Tübingen: Max Niemeyer Verlag. </li>
                <li>Becker-Cantarino, Barbara (2000): <em>Schriftstellerinnen der Romantik. Epoche –
                        Werk – Wirkung</em>. München: C.H. Beck. </li>
                <li> Behler, Ernst (2011): “Kierkegaard’s Concept of Irony with Constant Reference
                    to Romanticism” i: Cappelørn, N.J. &amp; Stewart, J. (red.): <em>Kierkegaard
                        Revisited. Proceedings from the Conference "Kierkegaard and the Meaning of
                        Meaning It"</em>, Copenhagen, May 5-9, 1996. Berlin, Boston: De Gruyter, s.
                    13-33. </li>
                <li> Bjerring-Hansen, Jens (2008): ”Brandes, Brentano og Bern-konventionen. Om Georg
                    Brandes’ revision af Den romantiske Skole i Tydskland” i: <em>Danske
                        Studier</em>, 103. bind, 9. række, 7. bind, s. 150-168. </li>
                <li> Bohnen, Klaus (1980): ”’Persönlichkeit’ bei Georg Brandes. Zu einer Kategorie
                    der Kritik und ihrer Rezeption in Deutschland” i: Hertel, Hans og Kristensen,
                    Sven Møller (udg): T<em>he Activist Critic. A Symposium on the political ideas,
                        literary methods and international reception of Georg Brandes</em>.
                        <em>Orbis Litterarum</em>, Supplement no. 5. København: Munksgaard, s.
                    237-251. </li>
                <li> Bohnen, Klaus (2001): ”Der grenzüberschreitende Mentor. Georg Brandes’
                    kritische Strategie in seiner deutschen Korrespondenz” i: Detering, Heinrich et
                    al (udg.): <em>Dänisch-deutsche Doppelgänger. Transnationale und bikulturelle
                        Literatur zwischen Barock und Moderne</em>. Göttingen: Wallstein Verlag. </li>
                <li> Bohnen, Klaus (2004): ”Georg Brandes og de intellektuelle miljøer i Tyskland og
                    Østrig” i: Harsløf, Olav (red):<em> Georg Brandes og Europa. Forelæsninger fra
                        1. internationale Georg Brandes konference</em>, Firenze, 7.-9. november
                    2002. København: Det Kongelige Bibliotek og Museum Tusculanums Forlag 2004, s.
                    155-160. </li>
                <li> Bohnen, Klaus (2013): ”Nachwort. Zur Rezeption des “Niels Lyhne” im deutschen
                    Sprachraum” i: Jacobsen: <em>Niels Lyhne. Roman</em>, Leipzig: Reclam, s.
                    256-267. </li>
                <li> Bohrer, Karl Heinz (1989): D<em>ie Kritik der Romantik. Der Verdacht der
                        Philosophie gegen die literarische Moderne</em>. Frankfurt: Suhrkamp </li>
                <li> Brandes, Georg (1873): <em>Den romantiske Skole i Tydskland</em>. Kjøbenhavn:
                    Gyldendalske Boghandel </li>
                <li> Brandes, Georg (1907): <em>Levned</em>, bd. 2. Kjøbenhavn-Kristiania:
                    Gyldendalske Boghandel Nordisk Forlag </li>
                <li> Busk-Jensen, Lise (2009): <em>Romantikkens forfatterinder</em>, bd. 1-3.
                    København: Gyldendal </li>
                <li> Cerf, Steven (1981): “Georg Brandes’ view of Novalis: A current within Thomas
                    Mann’s ‘Der Zauberberg’” i: <em>Colloquia Germanica</em>, vol. 14, No. 2, s.
                    114-129. </li>
                <li> Conrad, Flemming (1996): <em>Smagen og det nationale. Studier i dansk
                        litteraturhistorieskrivning 1800-1861</em>. København: Museum Tusculanums
                    Forlag. </li>
                <li> Dehrmann, Mark-Georg (2017): ”Lucinde” i: Endres, Johannes (red.):
                        <em>Friedrich Schlegel-Handbuch: Leben – Werk – Wirkung</em>. Stuttgart:
                    Metzler Verlag, s. 171-178. </li>
                <li> Dierkes, Hans (1983): ”Friedrich Schlegel’s Lucinde, Schleiermacher und
                    Kierkegaard” i: <em>Deutsche Vierteljahresschrift für Literaturwissenschaft und
                        Geistesgeschichte</em> 57: 3, s. 431-449. </li>
                <li> Fenger, Henning (1980): ”Georg Brandes and Kierkegaard” i: Hertel, Hans og
                    Kristensen, Sven Møller (udg): T<em>he Activist Critic. A Symposium on the
                        political ideas, literary methods and international reception of Georg
                        Brandes</em>. <em>Orbis Litterarum</em>, Supplement no. 5. København:
                    Munksgaard, s. 49-54. </li>
                <li> Haym, Rudolf (1870/1961): D<em>ie romantische Schule. Ein Beitrag zur
                        Geschichte des deutschen Geistes</em>. Hildesheim: Georg Olms
                    Verlagsbuchhandlung </li>
                <li> Heitmann, Annegret (2006): “Die Moderne im Durchbruch (1870-1910)” i: Glauser,
                    Jürg (udg.): Skandinavische Literaturgeschichte. Stuttgart: Metzler Verlag, s.
                    183-229. </li>
                <li> Hohendahl, Peter Uwe (1985): <em>Literarische Kultur im Zeitalter des
                        Liberalismus 1830-1870</em>. München: C.H. Beck. </li>
                <li> Huggler, Jørgen (2006): ”Rudolf Haym om tysk romantik og tysk idealisme. Die
                    romantische Schule. Ein Beitrag zur Geschichte des deutschen Geistes (1870)”, I:
                        <em>Litteraturkritik &amp; Romantikstudier</em> 43. København: Dansk Selskab
                    for Romantikstudier. </li>
                <li> Kierkegaard, Søren (1997): <em>Om Begrebet Ironi</em>. I: <em>Søren
                        Kierkegaards Skrifter</em>, bd. 1, udgivet af Niels Jørgen Cappelørn,
                    København; Søren Kierkegaard Forskningscenteret og Gad.</li>
                <li> Knudsen, Jørgen (1985): <em>Georg Brandes Frigørelsens vej 1842-77</em>.
                    København: Gyldendal.</li>
                <li> Knudsen, Jørgen (1988): <em>Georg Brandes. I modsigelsernes tegn 1877-83</em>.
                    København: Gyldendal </li>
                <li> Knudsen, Jørgen (1994): <em>Georg Brandes. Symbolet og manden 1883-1895</em>.
                    København: Gyldendal </li>
                <li> Lundtofte, Anne Mette (2003): <em>The Case of Georg Brandes. Brandes between
                        Taine, Hegel, Kierkegaard, and Goethe – and the Institutions of Literature
                        in 19th Century Denmark</em>. Dissertation, New York University. </li>
                <li> Mortensen, Finn Hauberg (1993): ”Den radikale Kierkegaard-læsning” i:
                        <em>Nordica. Tidsskrift for nordisk teksthistorie og æstetik</em>. Bind 10.
                    Odense: Odense Universitetsforlag, s. 41-70. </li>
                <li> Nolin, Bertil (1965): <em>Den gode europén. Studier i Brandes’ idéutveckling
                        1871-1893 med speciell hänsyn til hans förhållande till tysk, engelsk,
                        slavisk og fransk litteratur</em>. Uppsala: Svenska bokförlaget. </li>
                <li> Oesterreich, Peter L. (1994): ”Ironie” i: Schanze, Helmut (udg.):
                        <em>Romantik-Handbuch</em>. Stuttgart: Kröner Verlag, s.351-365. </li>
                <li> Piatti, Barbara (2008): <em>Die Geographie der Literatur. Schauplätze,
                        Handlungsräume, Raumphantasien</em>. Göttingen: Wallstein Verlag. </li>
                <li> Polheim, Karl Konrad (1999): ”Kleine Bibliographie” i: Schlegel, Friedrich:
                        <em>Lucinde. Ein Roman. Studienausgabe</em>. Stuttgart: Reclam Verlag, s.
                    213-215. </li>
                <li> Rosiek, Jan (2008): <em>Romantiske veksler. Løfter og efterliv</em>, Hellerup:
                    Forlaget Spring. </li>
                <li> Rømhild, Lars Peter (1996): <em>Georg Brandes og Goethe</em>. København: Museum
                    Tusculanums Forlag. </li>
                <li> Safranski, Rüdiger (2007): <em>Romantik. Eine deutsche Affäre</em>. München:
                    Carl Hanser Verlag. </li>
                <li> Schlegel, Friedrich (2000): <em>Athenäum-fragmenter og andre skrifter</em>.
                    København: Gyldendal. </li>
                <li> Schulz, Gerhard (1983): <em>Die Deutsche Literatur zwischen Französischer
                        Revolution und Restauration. Erster Teil 1789-1806</em>, München: C.H. Beck </li>
                <li> Schwering, Markus (1994): ”Politische Romantik” i: Schanze, Helmut (udg.):
                        <em>Romantik-Handbuch</em>. Stuttgart: Kröner, s. 477-507. </li>
                <li> Stewart, Jon (2015): “Kierkegaard and Romantic Subjectivism”, i Stewart, Jon:
                        <em>Søren Kierkegaard: Subjectivity, Irony, and the Crisis of
                    Modernity</em>, Oxford: Oxford University Press. Oxford Scholarship Online:
                    November 2015. DOI: 10.1093/acprof:oso/9780198747703.001.0001 </li>
                <li> Sørensen, Bengt Algot (1980): “Georg Brandes als deutscher Schriftsteller.
                    Skandinavische Moderne und deutscher Naturalismus” i: I: Hertel, Hans og
                    Kristensen, Sven Møller (udg): <em>The Activist Critic. A Symposium on the
                        political ideas, literary methods and international reception of Georg
                        Brandes</em>. <em>Orbis Litterarum</em>, Supplement no. 5. København:
                    Munksgaard, s. 127-145. </li>
                <li> Sørensen, Peer E. (2017): ”Georg Brandes og modernismen” i: Dam, Anders Ehlers
                    og Stidsen, Marianne (red): <em>Distancens patos</em>. København: U Press, s.
                    75-85. </li>
                <li> Thomsen, Niels (1998): <em>Hovedstrømninger 1870-1914. Idélandskabet under
                        dansk kultur, politik og hverdagsliv</em>. Odense: Odense
                    Universitetsforlag. </li>
                <li> Zovko, Jure (2017): ”Ironie, Witz” i: Endres, Johannes (red.): <em>Friedrich
                        Schlegel-Handbuch: Leben – Werk – Wirkung</em>. Stuttgart: Metzler Verlag,
                    s. 309-312.</li>
            </ul>


            <p> Anmeldelser i aviser og dagblade (kronologisk): </p>
            <ul style="list-style:none">
                <li>Pry, Paul: ”Bref från Köpenhamn”. Göteborg-Posten 25.6.1873</li>

                <li> Ahnfelt, Arvid (A.W.A): ”Litteratur-Tidning. Sören Kierkegaard och Romantiken.
                    G. Brandes: Hovedströmninger i det 19:de Aarhundredes litteratur.2”, i:
                        <em>Aftonbladet</em> 3.7.1873 </li>
                <li> Usign.: ”Hovedstrømninger i det 19de Aarhundredes Literatur. Den romantiske
                    Skole i Tydskland”, i <em>Dagens Nyheder</em> 6.7.1873, nr. 177. </li>
                <li> G.r: ”Hovedstrømninger i det 19de Aarhundredes Literatur” i Lolland-Falster
                    Stifts-Tidende 29.7.1873. </li>
                <li> Warburg, Karl (K.Wg): ”Dansk litteratur. Georg Brandes: Hovedströmninger i det
                    19:de Aarh.s Lit. II. Den romantiske Skole i Tydskland”. <em>Göteborg Handels-
                        og Sjöfarts Tidning</em>, 22.8.1873 </li>
                <li> A.L.G.: ”Literatur. G. Brandes. Hovedströmninger i det 19:de Aarhundredes
                    Literatur. Den romantiske Skole i Tydskland”, i: <em>Sydsvenska Dagbladet</em>
                    5.9.1873. </li>
                <li> H.E.: ”G. Brandes: Hovedstrømninger i det 19de Aarhundredes Literatur. Den
                    romantiske Skole i Tydskland” i <em>Jyllands-Posten</em> 3.10.1873, nr. 230. </li>
                <li> Usign.: ”Brandes, G: die Hauptströmungen der Literatur des neunzehnten
                    Jahrhunderts. 2. Bd. Die romantische Schule in Deutschland” i: <em>Literarisches
                        Zentralblatt</em>, no. 42, 18.10.1873. </li>
                <li> Usign.: ”Den romantiske Skole i Tydskland” i <em>Dags-Telegrafen</em>
                    17.11.1873, nr. 311. </li>
                <li> Gosse, Edmund W.: “A Dane on the German Romanticism” i: <em>The Athenæum</em>
                    no. 2406, 6.12.1873 </li>
                <li> S: ”G. Brandes: Hovedstrømninger i det 19de Aarhundredes Literatur. Den
                    romantiske Skole i Tydskland” i <em>Fyns Stiftstidende</em> 18.12.1873 </li>
                <li> Jessen, E: “Denmark”, i: <em>The Athenæum</em>, no. 2409, 27.12.1873 </li>
                <li>C. R. Nyblom: ”G. Brandes. Hovedströmninger i det 19:de Aarhundredes Literatur.
                    Den romantiske Skole i Tydskland. Kjöbenhavn 1873”, i: <em>Svensk Tidskrift för
                        Literatur, Politik och Ekonomi</em>, Stockholm 1873, s. 401-422. </li>
                <li> H.H. ”Ein Däne über die Romantik”, i: <em>Magazin für die Literatur des
                        Auslands</em>, Heft 33, 1873, s. 487-489. </li>
                <li> Usign. = Kristian Elster: ”Fra Danmark”. <em>Aftenbladet</em>, Kristiania,
                    3.1.1874 </li>
                <li> Kreyssig, F: ”Literarische Rundschau. Die Hauptströmungen der Literatur des
                    neunzehnten Jahrhunderts. Vorlesungen, gehalten an der Kopenhagener Universität
                    von G. Brandes. Uebersetzt und eingeleitet von Adolf Strodtmann. Band 1, 2 und
                    3. Berlin, Franz Duncker” i: <em>Deutsche Rundschau</em>, Bd. 1, Heft 1, Oktober
                    1874, s. 139-141. </li>
                <li> Usign.: ”G. Brandes: Hovedstrømninger i det 19de Aarhundredes Literatur”, i
                        <em>Morgenbladet</em> 12.2.1876. </li>
                <li> Kuh, Emil: ”Die Hauptströmungen der Literatur des neunzehnten Jahrhunderts.
                    Zweiter Band: die romantische Schule in Deutschland”, i: <em>Beilage zur Wiener
                        Abendpost</em>, 13.4.1876 </li>
                <li> Jung, Alexander: ”Das Literaturwerk von G. Brandes”, i: Blätter für
                    literarische Unterhaltung, Nr. 22, 31. 5.1877, Leipzig, s. 337-342. </li>
                <li> Usign.: ”Om G. Brandes: Hovedstrømninger i det 19:de Aarhundredes Literatur
                    I-IV”, i <em>Norsk Tidsskrift for Literatur</em>, 29.7.1877. </li>
                <li> Usign.: ”Die Literatur des neunzehnten Jahrhunderts in ihren Hauptströmungen,
                    dargestellt von Georg Brandes. II. Band: Die romantische Schule in Deutschland
                    (Leipzig, Veit &amp; Co)”, i: <em>Magazin für die Literatur des In- und
                        Auslands</em>, 1887, Heft 4, s. 55. </li>
                <li> Usign.: “Brandes, Georg: Die Literatur des neunzehnten Jahrhunderts in ihren
                    Hauptströmungen, 2. Bd: Die romantische Schule in Deutschland, Leipzig, 1887.
                    Veit &amp; Co”, <em>Literarisches Centralblatt</em> nr. 17, 23.4.1887. </li>
                <li> Dr. Puls: “Wie Georg Brandes deutsche Literaturgeschichte schreibt” i:
                        <em>Archiv für das Studium der neueren Sprachen und Literaturen</em>, XLII.
                    Jahrgang, 80. Band, 1888. </li>
                <li> Vetterlund, Frederik:” Georg Brandes, Hovedstrømninger i det 19:de Aarhundredes
                    Litteratur. Den romantiske Skole i Tyskland. Anden omarbejdede udgave, København
                    1891”, I: <em>Nordisk Tidskrift för Vetenskap, Konst och Industri</em>, 4.
                    årgang, Stockholm 1891. </li>
                <li> Jørgensen, Johannes (J.J.): ”Den nye Udgave af Georg Brandes: Romantiken i
                    Tyskland”. <em>Kjøbenhavns Børs-Tidende</em> 14.8.1891. </li>
                <li> Usign.: “The Romantic School in Germany” i: <em>The Independent</em>, New York,
                    vol. 54, no. 2800, 31.7.1902. </li>
                <li> Usign.: “Essays and Criticism. Main Currents I, The Emigrant Literature, Main
                    Currents II, The Rom. School in Germany, i: <em>The Forum</em>, New York, July,
                    1902.</li>
            </ul>

        </div>
    </div>
</div>
