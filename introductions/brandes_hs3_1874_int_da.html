<div>
    <meta charset="utf-8"/>
    <div class="introduction">
        <p>af <span class="author">Anders Engberg-Pedersen</span></p>
        <div class="chapter">
            <h1>1. Indledning</h1>
            <p><em>Reactionen i Frankrig</em> er det mindst litterære og mest historisk orienterede
                af de seks bind, der udgør <em>Hovedstrømninger i det 19de Aarhundredes
                    Litteratur</em>. Alligevel indtager det en central plads i Brandes’ særlige form
                for litteraturhistorie. De reaktionære strømninger under Kejserdømmet (1804- 1814)
                og Restaurationen (1814-1830) i Frankrig markerer det negative højdepunkt i hans
                skildring af tanke- og følelseslivet i den første halvdel af 1800-tallet. De to
                første bind beskriver den stadig stigende reaktion mod 1700-tallets frihedsidealer i
                fransk emigrantlitteratur og i den tyske romantik. Nu skildrer Brandes reaktionens
                triumf. Fra Voltaires forstandsherredømme bevæger historien sig gennem Rousseaus
                følelsesherredømme for at ende i det delta af konservative, nationalistiske og
                undertrykkende holdninger, som Brandes opsummerende kalder autoritetsprincippet.</p>
            <p>I fremstillingen af den historie viger den litterære kunstkritik noget tilbage for
                historiske fakta og et idéhistorisk materiale i form af filosofiske og sociale
                traktater, særligt i bindets første del. Men dette tilsyneladende perspektivskifte
                peger på noget mere grundlæggende i Brandes’ projekt. Brandes skriver netop som den
                komparative litteratur er ved at etablere sig som selvstændigt fag i Europa og USA.
                Han er ofte blevet nævnt som en central figur i udviklingen af faget eller endda som
                selve grundlæggeren af den komparative litteraturvidenskab. Men hvad forstår
                Brandes’ ved en ”sammenlignende Litteraturbetragtning” (Brandes 1872:8), og hvilken
                rolle spiller “strømningerne” i den?</p>
            <p>Den teoretiske ramme i Hovedstrømninger er en særegen konstruktion sammensat af meget
                forskellige teoretiske positioner. Indflydelsen er tydelig fra den franske æstetiske
                teori hos Charles Augustin Sainte-Beuve og Hippolyte Taine, som Brandes havde
                behandlet i sin disputats fra 1870. Men Brandes supplerer den med en hegeliansk
                ramme, som han imidlertid modificerer. Som motor for (litteratur)historien erstatter
                Brandes G.W.F. Hegels metafysik med en legering af ideer, følelser og stemninger.
                Det er denne legering, der udgør essensen af Brandes’ “strømninger”, de elementer,
                der bestemmer historien, og hvis karakter og udvikling kan aflæses i
                litteraturen.</p>
            <p>Den sammensatte teoretiske konstruktion manifesterer sig løbende på et metaforisk
                plan. Ved siden af begreber fra de empiriske videnskaber, primært botanikken og
                zoologien, benytter Brandes sig af en gennemgående vandmetaforik: idéer strømmer i
                floder, stemninger gærer i sumpe, følelser inddæmmes snart af diger, snart går de
                over flodens breder. Til de litterære hovedstrømningers ebbe og flod udvikler
                Brandes en art hydraulisk litteraturteori, for komparatistens opgave er, ifølge
                Brandes, netop gennem litteraturen både at beskrive udviklingen og bevægelserne i en
                historisk periodes idéer, følelser og stemninger og at kanalisere deres energi ind i
                samtiden.</p>
            <p>Reactionen i Frankrig (og Hovedstrømninger som sådan) udgør med den komparative
                metode og særegne metaforik på én gang en idéhistorie, en litteraturhistorie og en
                følelsernes historie i første halvdel af 1800-tallet.</p>
        </div>
        <div class="chapter">
            <h1>2. Baggrund og tilblivelse</h1>
            <p>1873 var et produktivt år for Brandes. I februar og marts holdt han 12 forelæsninger
                om den romantiske skole i Tyskland, og allerede den 3. maj udkom forelæsningerne som
                det andet bind af <em>Hovedstrømninger</em>. Nu gjaldt det forberedelserne til næste
                bind om reaktionen i Frankrig.</p>
            <p>Brandes forlod Danmark i juni og rejste til Tyskland, hvor han opholdt sig de næste
                fire måneder. Bortset fra kortere rejser til Dresden og Leipzig befandt han sig
                hovedsagelig i Berlin og i München, hvor han skrev de første forelæsninger på
                biblioteket. Den kombination af udadvendt diskussionslyst og indadvendt
                eremittilværelse, som karakteriserede Brandes’ sociale liv helt tilbage fra
                studieårene, viste igen sit janushoved under opholdet i Tyskland. Når han ikke
                arbejdede afsondret på biblioteket i München, indfandt Brandes sig ofte hos digteren
                Paul Heyse, som han også førte en længere brevveksling med. Heyses lyse og
                optimistiske gemyt virkede opløftende på Brandes, der havde for vane kun at lægge
                mærke til, som han selv skriver, “hvor forbandet Alting i Grunden var” (Brandes
                1907:133).</p>
            <p>Heyse og Brandes havde også deres intellektuelle forskelle. Det blev fx tydeligt i
                diskussionerne af forholdet mellem litteraturen og tidsalderen. Som det fremgik af
                de to første bind af <em>Hovedstrømninger</em>, forfægtede Brandes en udtalt
                historisk determinisme. Ingen forfatter stod uden for de historiske sammenhænge, og
                de litterære værker var direkte betinget af dem. Heyses svar, at de love, der styrer
                åndens udvikling er langt mere uberegnelige og lunefulde end naturens, begyndte at
                rokke ved 2 Brandes’ grundlæggende forestillinger om relationen mellem det
                individuelle og det almene og dermed det litterære værks status i forhold til
                bredere historiske udviklinger. Det satte nu ikke nogen spor i udformningen af det
                tredje bind. Til gengæld svælgede Brandes i Heyses overdådige lovprisning af <em>Den
                    romantiske Skole i Tydskland</em>, der havde fået en hård medfart i Danmark
                (Brandes 1907:127-133).</p>
            <p>I Berlin vekslede Brandes igen mellem en nærmest asketisk tilværelse og det modsatte.
                “Der er ikke stort at fortælle om mig heller” skrev han til sin bror Edvard.
                    <blockquote>Intet Ondt er hændt mig. Ingen har den fjerneste Anelse. Tilmed har
                    jeg ingen Besøg gjort, hvad faldt des lettere, da alle mine Bekjendte nu er
                    borte fra Berlin, saa Ingen veed, jeg atter er her. Jeg læser omtrent hele Dagen
                    til min Bog (Edvard Brandes og Georg Brandes 1972:83).</blockquote> I bydelen
                Steglitz, hvor Brandes havde indlogeret sig, boede hans tyske oversætter Adolf
                Strodtmann og dennes kone, Henriette Strodtmann, imidlertid også. </p>
            <p>Samkvemmet udvikler sig i løbet af sommeren til en stormfuld affære mellem Brandes og
                Henny, som han kalder hende. En vis ambivalens lader sig spore, men Brandes skriver
                ikke desto mindre ned til Heyse i München: <blockquote>Jeg kunne vel undvære dette
                    menneske. Men lykkedes det mig at sønderrive båndet, så ville jeg have mistet al
                    tro på noget fast her i verden” (Brandes 1966:67) [Ich konnte wol [sic] dieses
                    Wesen entbehren. Aber gelang es mir den Faden zu zerreissen, dann hätte ich
                    allen Glauben an irgend etwas Festes in der Welt verloren].</blockquote> Brandes
                forsøger først at fremtvinge en skilsmisse, men Henny er tilbageholdende. Det er en
                prekær situation, som ikke bliver lettere af, at Strodtmann ikke er færdig med at
                oversætte <em>Hovedstrømninger</em> al den stund, Brandes så langtfra har skrevet
                værket til ende. De beslutter sig for at vente med at åbenbare deres forhold, indtil
                Brandes har fuldendt hele projektet og Strodtmann oversat det. Så lang tid kan de
                forelskede mennesker nu alligevel ikke vente. Allerede året efter afslører de
                affæren, og to år efter bliver Henriette Strodtmann til Gerda Brandes (Knudsen
                1985:327-340). Den 30. september forlader Brandes imidlertid Tyskland alene og
                vender hjem til København for at gøre forelæsningerne færdige. Den 28. oktober
                holder han den første forelæsning, og den 13.2.1874 udkommer <em>Reactionen i
                    Frankrig</em>.</p>
            <p>Straks fra begyndelsen bliver man slået af tonen i værket. Brandes vanlige
                konfrontatoriske stil når her sit højdepunkt. Selv kaldte han værket “det mest
                polemiske af alle mine Skrifter” (Brandes 1907:143). Det skyldes ikke bare emnet –
                de stærke konservative kræfter, han skildrer – men også de politiske tilstande i
                samtiden og Brandes’ personlige situation. De reaktionære angreb mod Brandes i dele
                af den 3 danske presse, en afvisning af hans ansøgning om et docentur og de
                konservative, monarkistisk- religiøse politiske tendenser særligt i Frankrig
                destilleres til en dyster stemning. Som han skriver: <blockquote>Jeg arbejdeden
                    anstrengt, plaget af Mismod, Fattigdom og Omgivelsernes Fjendskhed. Dette Parti
                    af Værket var efter dets Anlæg det mest negative, det, hvori der var rigest
                    Anledning til at give den Bitterhed, der havde ophobet sig i mit Sind, og Hadet
                    til Menneskehedens Fordummere og Undertrykkere Luft. Jeg tænkte paa Samtidens
                    Reaktion i Frankrig, mens jeg skrev om Fortidens. (Brandes
                    1907:151)</blockquote> Afvisningen året før af hans ansøgning om et midlertidigt
                docentur i æstetik eller almen litteraturhistorie har givet også bidraget til hans
                dårlige humør. Særlig da ingen i udvalget betvivlede hans videnskabelige
                kvalifikationer. Anken gik på Brandes’ progressive holdninger overfor etablerede
                institutioner som samfundet, familien og religionen. Slavisten C.W. Smith, der som
                den eneste i udvalget overværede hans forelæsninger, skrev i et to sider langt
                votum, at ingen kunne kræve, at Brandes var kristen, men “man kan fordre af en
                samvittighedsfuld, dansk Mand, at han ikke for en ubefæstet Ungdom (størstedels af
                det andet Kjøn) vil nedbryde Agtelsen for Institutioner, som Nationen holder
                hellige” (Larsen 2016:90).</p>
            <p>Brandes stod således omringet af de reaktionære kræfter i samtidens politiske
                udvikling i Europa, i aviserne og i universitetsverdenen hjemme i Danmark, og
                endelig i det litterære og historiske materiale, han arbejdede med. Tilsammen æggede
                de Brandes’ indre polemiker og hvæssede hans pen til skarpe, uforsonlige og ofte
                vidunderligt velskrevne angreb på autoritetsprincippet og dets forkyndere.
                    <em>Reactionen i Frankrig </em>vokser således frem af det mismod og den
                bitterhed, som samtiden indgød Brandes, men som han forsøgte at forvandle til en
                kamplysten polemik mod reaktionen og uvidenheden. I efterskriftet til sin lærer Hans
                Brøchner i det andet bind havde Brandes meldt klart ud: “En Bog er for mig en
                Handling.” (Brandes 1873:379). Det udsagn kunne stå som epigraf til det tredje bind.
                Med retorisk overskud og polemisk brod ville Brandes bekæmpe reaktionen ikke bare i
                historien, men også i sin samtid. På den politiske scene, i aviserne og på
                Københavns Universitet.</p>
            <div class="chapter">
                <h1>Hvad er en strømning? Brandes' metode</h1>
                <div>
                    <h2>a. Brandes som idéhistoriker</h2>
                    <p>Litteraturen synes at spille en sekundær rolle i <em>Reactionen i
                            Frankrig</em>. I store dele af bindet gør de litterære værker sig mest
                        bemærket ved deres fravær i Brandes’ skildring af udviklingen, triumfen og
                        faldet af en idé – den idé, han kalder autoritetsprincippet. Brandes sender
                        en række sonder ned i Kejserdømmet og Restaurationen for i de historiske
                        fakta om Konkordatet i 1801 – den franske stats anerkendelse og
                        privilegering af den katolske kirke – og i Joseph de Maistres og Louis de
                        Bonalds konservative social-filosofiske trakater om fx religionen og
                        ægteskabet at aflæse manifestationer af samme grundtanke.
                        Autoritetsprincippet har sat sig igennem i en sådan grad, at det udgør den
                        nye periodes herskende idé. For Brandes er kirken kernen i
                        autoritetsprincippet. Det var, med Brandes’ ord, “Præsternes gyldne Tid”
                        (Brandes 1874:337). I den første del af <em>Reactionen i Frankrig</em>
                        forfølger han derfor de politiske og sociale ideer om religion, stat og
                        ægteskab, som kirken repræsenterede, samt afgørende realhistoriske
                        begivenheder såsom Napoleons forsøg på at genoprette og udnytte kirken som
                        en central magtfaktor. Først senere tager Brandes fat på periodens litterære
                        værker. I dem aflæser han så fremkomsten af de konservative ideer, inden han
                        runder bindet af med overvindelsen af autoritetsprincippet både på det
                        formelle plan i litteraturen og reelt på det politisk-samfundsmæssige
                        plan.</p>
                    <p>At Brandes opholder sig mindre ved litteraturen i det tredje bind åbenbarer
                        et grundtræk i <em>Hovedstrømninger</em> som helhed. Brandes interesserer
                        sig for de store idéer, for frihed, frigørelse og oplysning og for ideernes
                        zigzaggende fremskridt i kampen med deres modsætninger: autoriteten,
                        reaktionen og uvidenheden. Allerede i åbningsforlæsningen i efteråret 1871
                        melder han klart ud: “Den centrale Gjenstand for disse Foredrag er den
                        Reaction, som det 19de Aarhundrede i sine første Aartier førte mod det 18des
                        Litteratur og denne Reactions Overvindelse” (Brandes 1872:7-8).</p>
                    <p> I <em>Reactionen i Frankrig</em> følger Brandes’ litterære analyser i
                        slipstrømmen på den idéhistoriske redegørelse. Derved bliver litteraturens
                        status som empirisk materiale i det videnskabelige projekt tydelig. Et af
                        Brandes’ centrale perspektiver på litteraturen er at betragte den som et
                        symptom, et overfladefænomen, hvori man kan aflæse de dybereliggende
                        bevægelser i idéhistorien. Fordi ideen “stempler” alle litterære genrer
                        “Epopeen, Romanen, Digtet, Oden, ja Theatret med sit Charaktermærke”
                        (Brandes 1874:122), kan Brandes skrive om sin tilgang til Victor Hugo:
                            <blockquote>Lad os da i disse Hugos første Oder mindre studere Digteren
                            end den Tidsalder, i hvilken de bleve til. De gjennemgaae hele Frankrigs
                            Historie fra 1789 til henimod 1825 og indeholde det hele System af
                            Synsmaader, der under Restaurationen var det officielle. (Brandes
                            1874:276)</blockquote> Man kunne sige, at Brandes bedriver
                        litteraturhistorie i idéhistoriens tjeneste. Når han holder en litterær
                        tekst op mod lyset, er det silhouetterne af samtidens ideer, der træder frem
                        for hans analytiske blik. </p>
                </div>
                <div>
                    <h2>b. Brandes som følelseshistoriker</h2>
                    <p> Men hvor stærkt ideerne end står i det tredje bind og i
                            <em>Hovedstrømninger</em> som sådan, er Brandes ikke udelukkende
                        idéhistoriker. Litteraturen behandler andet og mere end idéer.
                        Chateaubriands, Alfred de Vignys, Victor Hugos værker er ikke kun
                        symptomatiske for en række skarptskårne ideer, men også for en bred palet af
                        mere dulgte og formløse følelser og stemninger. Som Brandes flere gange
                        gentager gennem de seks bind, er hans hovedærinde “at give Grundridset til
                        en Psykologi af det 19de Aarhundredes første Halvdel” (Brandes 1890:570).
                        Ved at læse “Litteraturhistorien saa psychologisk som muligt,” mener Brandes
                        at kunne “gribe de Sjælerørelser, der længst tilbage, inderst inde
                            <em>forberede og frembringe</em> den hvergang foreliggende Litteratur
                        [min fremhævning]” (Brandes 1873:4). Igen læser Brandes litteraturen
                        symptomatisk, men som empirisk materiale har den forrang frem for Louis de
                        Bonalds, Joseph de Maistres og Félicité de Lamennais’ filosofiske
                        afhandlinger og kommentarer. Hvor de giver adgang til ideerne, evner
                        litteraturen at give indblik i periodernes skiftende stemninger og følelser.
                        Allerede i sin disputats <em>Den franske Æsthetik i vore Dage</em> fremhæver
                        Brandes litteraturens privilegerede status, når han skriver, at “et
                        ypperligt Digt, en god Roman, en stor Mands Bekendelser [er] lærerigere end
                        Statsbreve og politiske Traktater” (Brandes 1903, 13:247).</p>
                    <p>Den æstetiske teori, der ligger til grund for den litteraturbetragtning, er
                        C.A. Sainte-Beuves kritiske praksis. I et opgør med en filosofisk kritik,
                        der havde isoleret værket fra historien og forfatteren, som nykritikken
                        ville gøre det igen i 1900-tallet, havde Sainte-Beuve praktiseret en
                        psykologisk litteraturkritik, der førte værket tilbage til forfatterens
                        personlighed og karakter. For Brandes var det en helt afgørende forandring,
                        som fremhævede litteraturens forrang over for den almindelige
                        historievidenskab. <blockquote>Saaledes er ved Sainte-Beuve’s Reform
                            Litteraturhistorien, som før var en Slags historisk Bividenskab, bleven
                            en Veiviser for den egentlige Historie, den mest sjælfulde, mest levende
                            Del af Historien, fordi den i Litteraturerne besidder det
                            interessanteste og rigeste Materiale, som Historien overhovedet har at
                            tumle med. (Brandes 1882:494-495)</blockquote> Kun i litteraturen kan
                        man aflæse den begejstring, det had, den erotiske gnist eller
                        serafisk-platoniske kulde, den træghed eller den nedslået selvironiske
                        stemning, som en forfatter på et givent tidspunkt har følt. Men
                        Sainte-Beuves pointilistiske kritik af enkeltforfattere tillod ikke større
                        synteser. Brandes går skridtet videre og udvider den psykologiske tilgang
                        fra individet til perioden. Han slutter fra det enkelte værks følelse som
                        repræsentant for forfatterens følelse som repræsentant for en gruppe af
                        følelser, som tilsammen udgør periodens sjæl (Brandes 1873:20). I
                            <em>Reactionen i Frankrig</em> inkarneres Restaurationens
                        poetisk-religiøse ånd fx af Chateaubriand og de Vigny, men særligt af Madame
                        de Krüdener, for, som Brandes skriver: “Gjælder det som Regel, at en
                        Tidsalders Aand afspeiler sig typisk i dens mest fremtrædende Charakterer,
                        saa gjælder dette dobbelt om den, hvis Charakter er den at være omvendt,
                        især hvis denne Personlighed er en Kvinde” (Brandes 1874:203). Når Brandes
                        lægger de enkeltstående litterære udtryk sammen, får han dermed den helhed,
                        han søger – psykologien i første halvdel af 1800- tallet. At forfatterne
                        under Restaurationen er middelmådige, at de sociale kommentatorer er direkte
                        forbryderiske, er i den sammenhæng underordnet. Alle har de på middelmådig
                        og forbryderisk vis artikuleret periodens fremherskende ideer og følelser.
                        De må derfor med. Ellers ville der opstå en lakune i Brandes’ store
                        fortælling om det europæiske menneskes psykologi. </p>
                </div>
                <div>
                    <h2>c. Fra Voltaire til Rousseau</h2>
                    <p> Ideer på den ene side. Følelser og stemninger på den anden. Det er de to
                        grundstoffer i Brandes’ system. I <em>Hovedstrømninger</em> optræder de som
                        to historiske principper, der afløser hinanden. Principperne får også to
                        navne: Voltaire og Rousseau. </p>
                    <p>Med Brandes’ vanlige sans for sammenfattende formidling koges 1700-tallets
                        intellektuelle liv ned til “Frihedens eller Broderskabets Princip”
                        repræsenteret af henholdsvis Voltaires rationalisme og Rousseaus følelse
                        (Brandes 1874:44-45). I <em>Emigrantlitteraturen</em> begyndte reaktionen
                        hos Mme de Staël med skiftet fra Voltaire til Rousseau, med følelsens
                        reaktion imod forstanden (Brandes 1872:167). I Reactionen i Frankrig
                        fuldbyrdes udviklingen med kirkens reaktion mod følelsen. Historien bevæger
                        sig dermed fra forstandsherredømmet gennem følelsesherredømmet til
                        autoritetsprincippet (Brandes 1874:101).</p>
                    <p>Det er vigtigt at bide mærke i den lineære udviklingstanke.
                        Autoritetsprincippet hævder ikke bare magten og underkastelsen i ideernes
                        verden, men i lige så høj grad i følelsernes verden. Hele reaktionen er et
                        forsøg på at pakke en intens affekt, revolutionsbegejstringen, ned:
                            <blockquote>Og nu skulde Alt hvad Aandens Heroer havde tænkt og dens
                            Martyrer lidt for, kunne feies tilside som ubrugbart og unyttigt! Hvad
                            der havde bragt saa mange af de ædleste Hjerter til at banke, hvad der
                            havde indgydt dem Mod paa Valpladsen og paa Skafottet, al denne
                            Begeistring skulde nu kunne knuges sammen paany som Aanden i Eventyret i
                            et Jernskrin, og Skrinet kunne lukkes for bestandigt med en Keisers og
                            en Paves forenede Segl! (Brandes 1874:87)</blockquote> Kejserdømmets og
                        Restaurationens nej til friheden til at tænke er i lige så høj grad et nej
                        til friheden til at føle. Hos Chateaubriand, Alfred de Vigny og Madame de
                        Krüdener tørrer den for Brandes vigtigste litterære følelse, erotikken, ind
                        til kropsforskrækket bleg platonisme, eller den underkastes moraliserende
                        anklager og manifesterer sig som syndighed og skam – eros bliver til Satan
                        selv (Brandes 1874:260). I Brandes’ optik fordrejer den nykatolske tendens
                        menneskets affektive erfaringsverden i religiøs spiritualisme eller
                        undertrykker den helt i hævdelsen af autoritetsprincippet. Om det er
                        aktionens begejstring og varmblodede erotik eller reaktionens had og synd,
                        står følelsesspektret lige så centralt som det ideologiske. </p>
                </div>
                <div>
                    <h2>d. Historiens affektivt-ideologiske grund</h2>
                    <p> I Brandes’ udviklingshistorie følger ideerne og følelserne således hinanden
                        for så begge at blive undertrykt af autoritetsprincippet. Men det historiske
                        perspektiv står ikke alene. Som allerede antydet udgør ideerne og følelserne
                        de to grundstoffer i Brandes’ system – grundstoffer, der tilsammen danner en
                        permanent matrix for historisk udvikling. Selv når følelserne undertrykkes
                        af reaktionen, udgør de et væsentligt objekt for undersøgelsen og eksisterer
                        netop som fordrejede, forvanskede og undertrykte. Omvendt kritiserer Brandes
                        den tyske romantik for dens måneskinsstemning og følelsessvælgeri (Brandes
                        1873:309, 215). Brandes søger altså på én og samme tid “den dulgte Følelse
                        og den abstracte Idee, der overalt ligger til Grund” (Brandes 1873:4). Her
                        er ikke tale om en bevægelse fra det ene til det andet, men om den samtidige
                        eksistens af to modi af menneskets psykologi. </p>
                    <p> Man kommer let til at læse Brandes udelukkende som idéhistoriker. Ideerne
                        har skarpere konturer. De har som regel en klar oprindelse, der kan
                        navngives, og deres udvikling kan relativt let følges. Følelserne derimod er
                        diffuse og flossede i kanterne, og de glider umærkeligt over i endnu mere
                        formløse stemninger, der ikke så let kan benævnes, lokaliseres eller spores.
                        Her er fx den stemning, der hersker under reaktionen i Frankrig: “Saaledes
                        er Periodens Stemning, træt, men sammensat, fuld af Skuffelser,
                        Forhaabninger og Trang til personlige Drømmerier, ikke Stemning til
                        Handling, men til Mediteren og Contemplation” (Brandes 1874:243). Trods sin
                        sammensatte og udflydende karakter har det affektive element imidlertid et
                        helt afgørende forklaringspotentiale. For som Brandes fortsætter: “Det er
                        denne Folkestemning, som <em>forklarer</em>, hvorledes Lamartines
                        “Meditationer” kunde blive Tidens Yndlingspoesi” [min fremhævning] (Brandes
                        1874:243). Men stemningerne forklarer ikke bare periodens litterære
                        præferencer. De beskrives ofte som historiens egentlige subjekt. En
                        forfatter som tyskeren Ludwig Börne er fx blot et passivt medium, der
                        kanaliserer en mere grundlæggende affektiv energi: “Börne er her kun Organ
                        for en Følelse, der havde grebet største Parten af de Mange, der i Tyskland
                        var modtagelige for Enthusiasme” (Brandes 1890:35). </p>
                    <p>På den måde udgør følelser og stemninger historiens uhåndgribelige, men
                        effektive råstoffer. Det var heller ikke soldater, der i 1813 drev Napoleon
                        ud af Tyskland. Det var “Nationalfølelsen” (Brandes 1890:21). Og når Brandes
                        fx beskriver, hvordan Napoleon i 1801 genetablerer Konkordatet, henviser han
                        ikke først og fremmest til de historiske begivenheder. Han søger en
                        psykologisk forklaringsgrund: <blockquote>Et Omslag i Tilstande er altid
                            forberedt ved et Omslag i Stemninger og fremkalder endnu vissere
                            Stemninger, der svare til den nye Tilstand. De Stemninger og Ideer, der
                            forberedte Concordatet, fik ved dets Afslutning fuld Frihed til at komme
                            til Orde, andre ensartede vare en Følge deraf, og idet disse Stemninger
                            og Ideer nu ytrede sig i Litteraturen, opstod en litterær Bevægelse, der
                            svarer til Concordatet og saa at sige oversætter det i Litteraturens
                            Sprog. (Brandes 1874:93-94)</blockquote> Både historien og litteraturen
                        er overfladefænomener, der udspringer af en dybereliggende kilde – periodens
                        stemninger. Brandes taler ofte om stemninger, følelser og ideer i samme
                        sætning, men hvad er deres indbyrdes forhold? De er næsten altid tæt filtret
                        ind i hinanden. En stemning kan være et symptom på et panteistisk tankesæt
                        (Brandes 1875:62), men ideer kan også være produktet af en følelse. Brandes
                        citerer den engelske digter William Wordsworths berømte sentens, at
                        strømningen af vore følelser styres af vore tanker, men at “vore Tanker selv
                        ikke ere Andet end Repræsentanter for alle vore tidligere Følelser” (Brandes
                        1875:72). Her ligger stemningerne et niveau dybere i årsagskæden: vage
                        stemninger får gradvist mere form og bliver til “vissere Stemninger,” som
                        igen udkrystalliserer endnu klarere “Ideer,” der tilsammen udgør betingelsen
                        for fremkomsten af Konkordatet. Hvor udflydende og vage følelserne og
                        stemningerne end er, kommer legeringen af affekter og ideer til at bære en
                        meget tung forklaringsbyrde som både historiens og den litterære
                        hermeneutiks sidste instans. Den <em>skaber</em> historien og
                            <em>forklarer</em> litteraturen. Hvad kalder Brandes så denne legering
                        af affekter og ideer, denne psykologiske drivkraft, der former historien og
                        strukturerer hele hans litteraturhistoriske værk? Han kalder den
                        strømningen.</p>
                </div>
                <div>
                    <h2>e. Strømme, floder, kanaler</h2>
                    <p> Forelæsningsrækken skulle egentlig have heddet <em>Grundstrømninger i det
                            19de Aarhundredes Litteratur</em>. Brandes’ lærer Hans Brøchner brød sig
                        nu ikke om den titel, så Brandes erstattede “grundstrømninger” med de nu
                        kendte “hovedstrømninger” (Fenger 1957:211-212). Brandes bibeholdt ikke bare
                        metaforen, han udvidede også dens semantiske felt til et større
                        metaforkompleks. Stemninger, følelser og ideer flyder af sted i brede
                        strømme gennem floder og tusinder kanaler, styrter ned i malstrømme, gærer i
                        sumpe, deler sig i over- og understrømme, sprænger reaktionens diger eller
                        stemmer dens modstrøm. Brandes skriver om “Revolutionsstrømmen” (Brandes
                        1872:14), om “Tidsalderens Tankestrøm” (Brandes 1882:448), om “de aandelige
                        Strømningers Gang” (Brandes 1882:50). Tilsammen udgør de mange strømninger
                        det flydende stof, der binder Brandes’ analyser sammen og tillader ham at
                        postulere forbindelser mellem en række ofte løst forbundne forfattere og
                        begivenheder. </p>
                    <p>I introduktionen til det andet bind – <em>Den romantiske Skole i
                            Tydskland</em> – formulerer han eksplicit værkets præmis og
                        fremgangsmåde: <blockquote>Methoden bestaaer, som De veed, i psychologisk at
                            følge de dybere Bevægelser i Litteraturen fra Land til Land og vise,
                            hvorledes fra Tid til anden det flydende Materiale sammenpresses,
                            krystalliseres i en eller anden tydelig og fattelig Type” (Brandes
                            1873:19)</blockquote> Brandes artikulerer her en art hydraulisk
                        litteraturteori, hvor litteraturen og dens karakterer er manifestationer i
                        mere fast form af de stemninger, følelser og ideer, der flyder på tværs af
                        landegrænserne. Som han skriver om den tyske indflydelse på Chateaubriands
                        novelle <em>René</em> fra 1802: “paany strømme hine Tanker og Følelser
                        tilbage over Frankrigs Grændse, og paa fransk Grund kaldes Floden René”
                        (Brandes 1872:38). Også Brandes’ centrale forskningsobjekt, de litterære
                        skoler, er produktet af en sammenstrømning. Den romantiske skole i Frankrig
                        opstår fx ved, at et antal forfattere “udvexle med ungdommelig Hast deres
                        Ideer, meddele hinanden deres Had, deres Sympathier og Antipathier, og disse
                        Væld af Følelser strømme sammen som Bække, der danne en Flod” (Brandes
                        1882:22). Komparatistens opgave – den nye mulighed, der opstår med den
                        sammenlignende litteraturbetragtning – er netop gennem de krystaller, som
                        litteraturen og dens skoler udgør, at beskrive de strømninger, som ligger
                        til grund for dem, og som de giver form og klarhed.</p>
                    <p>Stemninger, følelser og ideer flyder altså. De flyder sammen og danner
                        skoler, de flyder geografisk frem og tilbage mellem de europæiske lande, men
                        de flyder også i tiden. De mange detaljerede vandmetaforer organiseres af et
                        overordnet historisk-dialektisk skema af hegeliansk tilsnit. Spørgsmålet er,
                        hvordan Hegels historiefilosofi går i spænd med Brandes’ interesse for den
                        franske æstetik hos Sainte-Beuve og Taine, og med den ontologi, der ligger i
                        hans omfattende vandmetaforik?</p>
                </div>
                <div>
                    <h2>f. Metafysisk vand</h2>
                    <p> Det overrasker ikke, at <em>Hovedstrømninger</em> har mange hegelianske
                        træk. I 1860’erne dominerede hegelianismen ved Københavns Universitet, og
                        Brandes’ lærer Hans Brøchner var også stærkt påvirket af den. Hvor dybt
                        Hegel prægede Brandes’ intellektuelle udvikling i hans studietid, fremgår
                        med al tydelighed af hans dagbogsnotat nedfældet den 4. oktober 1861 efter
                        hans førstegangslæsning af G.W.F. Hegels <em>Encyclopædi</em> fra 1817:
                        “Salighed uden Lige at studere denne Bog, kyssede den, var aldeles beruset”
                        (Dagbog 1861-63:119). Hans begejstring kølnedes med årene, men den
                        historisk- dialektiske tænkning, hvor aktioner fører til reaktioner og
                        videre til nye aktioner, som driver frihedsideen langsomt men nødvendigt
                        frem, bruger Brandes som ramme for <em>Hovedstrømninger</em>. Som han
                        beskriver hegelianismen i det sjette bind: “Verdenshistorien var ét
                        sammenhængende Drama, et eneste stort Frihedsdrama” (Brandes 1890:310). Det
                        er netop som et hegeliansk frihedsdrama, at Brandes helt fra begyndelsen
                        iscenesætter <em>Hovedstrømninger</em>. Aktioner og reaktioner indeholder
                        deres egne modsætninger, og når en bevægelse bliver tilpas stærk, sætter
                        omslaget ind med “en historisk Nødvendighed” (Brandes 1873:377). </p>
                    <p>Som Gunnar Ahlström tidligt gjorde opmærksom på, tog Brandes som model den
                        tyske historiker G. G. Gervinus’<em>Geschichte des neunzehnten Jahrhunderts
                            seit den Wiener Verträgen</em> (1855-66) (Ahlström 1937: 46-54). Udover
                        at låne begrebet “Emigrantlitteraturen,” overtog Brandes – uden referencer i
                        øvrigt – Gervinus’ overordnede fortælling om, hvordan det revolutionære
                        potentiale druknede i reaktionær romantik, og at den tilstand varede ved,
                        indtil omslaget kom med Byron. Men mere end det. Han lånte også Gervinus’
                        hegelianske skema for den litteraturhistoriske udvikling samt hans
                        vandmetaforik. Som Gervinus skriver i det introducerende bind <em>Einleitung
                            in die Geschichte des neunzehnten Jahrhunderts</em>, der udkom et par år
                        forinden, giver det makrohistoriske perspektiv, han anlægger, indsigt i
                        historiens grundlæggende bevægelsesmønster: <blockquote>Al historie, når man
                            betragter den i mindre tidsrum, bevæger sig på en ensartet måde, som
                            bliver formet af bestemte dominerende indflydelser. Set i større
                            perioder tegner den billedet af stadige udsving mellem modsætningsfyldte
                            drivkræfter, som modvirker enhver overvægt af én enkelt idé, af én
                            styrende magt eller bevægelse. Når man ser ud over hele århundreder,
                            træder igen i denne veksel af ebbe og flod en stadig strøm i en bestemt
                            retning, en herskende idés fremskriden umiskendeligt frem.” (Gervinus
                            1853:12) [Alle Geschichte, in kleineren Zeiträumen betrachtet, bewegt
                            sich in einem gleichartigen Charakter, der von bestimmten
                            vorherrschenden Einflüssen gestaltet wird. In grössere Perioden
                            zusammengefasst, gewährt sie das Bild steter Schwankungen zwischen
                            entgegengesetzten Antrieben, die allem Uebergewichte einer einzelnen
                            Idee, einer leitenden Macht oder Bewegung zuwiderwirken. Ganz im grossen
                            Verlaufe der Jahrhunderte überschaut, ist dann wieder in diesem Wechsel
                            von Ebbe and Flut eine stete Strömung nach einer bestimmten Richtung,
                            der Fortschritt einer herrschenden Idee ganz unverkennbar].</blockquote>
                        Det er ganske mange idéer og metaforer, der er flydt fra kilden Gervinus og
                        ind i Brandes’ <em>Hovedstrømninger</em>. Hos Brandes bevæger vandmasserne i
                        de mange strømninger, floder og kanaler sig tilmed på netop samme måde: han
                        finder “Bevægelsernes Norm” i den “store Hovedrytme med Ebbe og Flod”
                        (Brandes 1890:571).</p>
                    <p>Koblet med den teleologiske forståelse af historien som åbenbaringen af
                        frihedsideen, kunne man derfor let forledes til at betragte alt det
                        metaforiske vand, der løber gennem <em>Hovedstrømninger</em>, som en
                        metafysisk størrelse – Gervinus’ og dermed Brandes’ visualisering af den
                        hegelianske Geist (se fx Lundtofte 2003:102). I en senere avisartikel
                        foretager Brandes selv koblingen:<blockquote>Da jeg i 1871 begyndte at
                            udarbejde <em>Hovedstrømningerne</em>, var jeg endnu i min hele
                            Aandsretning metafysisk sindet. Jeg saa bort over Personlighederne; de
                            var mig kun Ideernes Organer. Som Værkets Titel sagde det: Kun for
                                <em>Strømningerne</em> i Ideernes Verden interesserede jeg mig.
                            Individualiteterne blev baarne af Strømningerne, revne med af dem; de
                            var Ideernes Talerør. Deres Personligheder forekom Forfatteren
                            uinteressante (Brandes 1887).</blockquote></p>
                    <p> Helt så enkelt er det nu ikke. På grund af en tvist om rettighederne til de
                        tyske udgaver af <em>Hovedstrømninger</em> var det i Brandes’ interesse at
                        skabe størst mulig kontrast mellem Strodtmanns oprindelige oversættelse og
                        hans egen senere oversættelse, hvor han havde foretaget et antal revisioner
                        og nedtonet det hegelianske vokabular. I 1870 havde Brandes også viet sin
                        doktordisputats til den nye franske æstetik og særlig Hippolyte Taines
                        forsøg på at erstatte den spekulative metafysik med en empirisk baseret
                        videnskabelig tilgang til litteraturen. Snarere end manifestation af en
                        metafysisk rationalitet var litteraturen i den optik at betragte som et
                        naturprodukt bestemt af de tre elementer “<em>race</em>,” “<em>milieu</em>”
                        og “<em>moment</em>.” Med andre ord var historien produktet af en konkret
                        kultur, af den bevidsthedstilstand, der herskede på et givent tidspunkt.
                        Litteraturen, for sin del, fremstod som et monument for “den måde,
                        menneskene havde følt og tænkt mange århundreder før” (Taine 1866:iii) [la
                        façon dont les hommes avaient senti et pensé il y a plusieurs siècles]. I
                        disputatsen opsummerede Brandes Taines grundlæggende indsigt: “Literaturens
                        Formaal er det at optegne og opbevare Følelser,” og dermed er “Historien
                        saaledes i Grunden et sjæleforskende Grundspørgsmaal” (Brandes 1903:
                        13:247). </p>
                    <p>Brandes havde sine forbehold, men han var overbevist af Taines mere
                        verdensvendte tilgang til litteraturen. Ikke den spekulative idealisme, men
                        den empiriske videnskab blev Brandes’ forbillede. Da han i det sidste bind
                            (<em>Det unge Tyskland</em>) når frem til Hegel, må han konstatere, at
                        Hegels system er “sunket sammen og Methodens altfor fine Redskab sprunget i
                        vor Haand, saa kun enkelte store Grundtanker staa tilbage” (Brandes
                        1890:310). I <em>Hovedstrømninger</em> modificerer Brandes derfor den
                        hegelianske ramme. På den ene side har han brug for den historiske dialektik
                        til at binde hele værket sammen. Derfor de gentagne udsagn om aktioner og
                        reaktioner og udviklingens indre nødvendighed. På den anden side får
                        Brandes’ strømning stadig mindre til fælles med Hegels ontologi og
                        metafysik, som værket skrider frem.</p>
                    <p>Men selv ikke i førsteudgaven af <em>Hovedstrømninger</em> er det en
                        metafysisk rationalitet, der driver historien fremad. Når Brandes rent
                        faktisk redegør for, hvad strømningsmetaforen dækker over, henviser han gang
                        på gang til de på et givet tidspunkt dominerende stemninger, følelser og
                        ideer. Han overtager med andre ord Hegels skema som et formelt greb, som det
                        drama, der giver ham en struktur og et plot, men han tømmer det for
                        metafysisk indhold og erstatter det med affekter og konkrete sociale og
                        politiske ideer. Historiens rytmiske bevægelse i ebbe og flod minder nok om
                        Hegels dialektik, men til forskel fra det metafysiske vand i Gervinus’ værk
                        består vandmasserne, der flyder gennem <em>Hovedstrømninger</em>, af
                        empiriske individers naturlige psykologi.</p>
                </div>
                <div>
                    <h2>g. Metaforer uden indhold</h2>
                    <p>Det er en ejendommelig teoretisk konstruktion: fransk indhold i tyske forme.
                        En empirisk litteratur-, kultur- og mentalitetshistorie spændt op i et
                        spekulativt historisk-dialektisk korset. Dens sammensatte natur manifesterer
                        sig også på det metaforiske plan. Andre metaforer taget fra zoologien og
                        botanikken blandes nemlig jævnligt med strømningerne. Brandes sammenligner
                        sit perspektiv med “Naturforskerens og Lægens uforfærdede Øie”, han
                        botaniserer i litteraturen eller beskriver den “Jordbund,” de litterære
                        værker spirer frem af, og med litteraturen som termometer måler han
                        “Varmegraden af en Tids hele Følelsesliv” (Brandes 1873:6; 1875:31;
                        1874:251). Naturvidenskaben er modellen for den konkrete
                        litteraturanalytiske praksis. Strømningerne, floderne og kanalerne til trods
                        er deres større bevægelser da også mere væsentlige for den ramme, Brandes
                        sætter op, end for analysen. Som værket skrider frem, anvendes
                        vandmetaforerne stadig mindre, og når det sker, så netop i introduktionerne
                        eller de afsluttende opsummeringer. I det fjerde bind konkluderer han med
                        følgende svimlende akvatiske sprogakrobatik: <blockquote>Den europæiske
                            Poesi strømmede i en dorsk og rolig Flod, og den, som gik langs ad
                            Flodens Bred, fandt Lidet at lade Øiet dvæle ved. Da opstod som
                            Fortsættelse af Strømmen denne Poesi, hvem Grunden saa tidt svigtede
                            under Foden, at den styrtede sig i Cascader fra Fald til Fald – og Alle
                            betragte en Flod paa det Sted, hvor dens Bølger danne et Vandfald. Her
                            hos Byron saae man Floden skumme og syde, hørte den risle som Musik og
                            syngende sende sin Ode mod Himlen. Her stod Vandet – gyseligt skjønt – i
                            Raseriets hvide Fraade, hvirvlede sig i Malstrømme, splittede sig selv
                            og Alt, hvad der stod det i Veien, ja udhulede i Længden selv Klipper.
                            Og midt i Vandfaldet stod der, som Byron har skildret det i <em>Childe
                                Harold </em>(III 72), en deilig Iris, en pragtfuldt straalende
                            Regnbue, Harmoniens og Fredens og Frihedslykkens Tegn, usporlig for
                            Mange, men synlig for Enhver, der har Solen over sig og stiller sig
                            rigtigt. Den varslede om bedre Dage for Europa. (Brandes
                            1875:526-527)</blockquote></p>
                    <p>Læseren, som efter et halvt tusind sider har glemt
                            <em>Hovedstrømningernes</em> centrale metafor, bliver her kastet i
                        floden. Når man har sundet sig en anelse, bliver det imidlertid klart, at
                        Brandes kompenserer for vandmetaforikkens gennemgående fravær. I de
                        litterære analyser interesserer han sig sjældent for specifikke
                        indflydelser. Når han enkelte gange peger på konkrete forfattere og værker
                        som inspirationskilder for andre forfattere og værker, opløser han ofte
                        filologisk akribi i strømningsbegrebets abstraktion. Den flod, der i
                        Frankrig får navnet Réne som nævnt ovenfor, er ingen anden end Goethes
                        Werther.</p>
                    <p>Selv om strømningen spiller den helt afgørende rolle for sammenhængen af
                        Brandes’ projekt, er det en kategori uden stor analytisk værdi. Værkerne
                        analyseres ofte som afsluttede artefakter, der ganske vist har et åbent
                        vindue ud mod den generelle atmosfære af stemninger, følelser og ideer, men
                        hvis specifikke referenter og konkrete forbindelser til litteraturhistorien
                        sjældent får plads i hans store bevægelser. Chateaubriands <em>Le génie du
                            christianisme</em> [Kristendommens ånd] fra 1802 bliver fx med ét
                        “Øieblikkets Bog”, idet den “indsmuglede Autoritetsprincipet, som snart
                        skulde bestige Tronen, i en Emballage af Føleri” (Brandes 1874:135). </p>
                    <p>Men Brandes interesserer sig ikke for at belægge sine udsagn om “[d]ens
                        colossale succès og dens uhyre Indflydelse” (Brandes 1874:134). Til gengæld
                        bruger han over 30 sider på en sarkastisk kritik af det
                        kristent-konservative tankegods i Chateaubriands epos <em>Martyrerne eller
                            Religionens Triumf</em> [<em>Les Martyrs, ou Le triomphe de la religion
                            chrétienne</em>] fra 1809, hvor Brandes som engageret polemisk
                        litteraturkritiker virkelig er i sit es (Brandes 1874:171- 202). Den
                        traditionelle filologi betragtede han derimod med en skepsis grænsende til
                        arrogance. Hos Paul Heyse traf han således litteraturprofessoren Michael
                        Bernays, hvis karriere var bygget på den strengt filologiske metode. Det er
                        svært at overhøre Brandes’ foragt i hans karakteristik af manden:
                            <blockquote>Han havde renset Goethes <em>Werther</em> for oprindelige,
                            som for senere tilkomne Trykfejl, ganske som Madvig havde renset Livius
                            for Afskriverfejl. Han var den lidenskabeligste Goethedyrker, og da han
                            var udrustet med Hukommelse som en Mnemotekniker, kunde han fremsige
                                <em>Egmont</em> eller <em>Iphigenie</em> udenad fra Ende til anden,
                            ikke at tale om Balladerne eller de mindre Digte. Han vidste paa en
                            Prik, hvor hver Sætning, man vilde anføre, stod hos Goethe. (Brandes
                            1907:136)</blockquote> Den slags mikrologi var for mindre ånder end
                        Brandes. Opsporingen af konkrete forbindelser, indflydelser og udviklinger
                        dokumenteret med grundig empiri og minutiøst filologisk arbejde overlod han
                        gladeligt til andre. Strømningen er makrohistoriens og de store linjers
                        kategori og derfor bedst egnet til introduktioner og konklusioner. Ind
                        imellem ligger de litterære værker så som små afgrænsede øer, hvor Brandes
                        kan botanisere.</p>

                </div>
                <div>
                    <h2>h. Strømningen og geniet</h2>
                    <p>Der hersker derfor et prekært forhold mellem de brede strømninger og de
                        individuelle forfattere. Artikulerer forfatterne udelukkende de følelser og
                        ideer, som strømningen bærer frem, eller er de også autonome individer, der
                        selv sætter kursen? Med andre ord, hvor stærk er strømmen i Brandes
                            <em>Hovedstrømninger</em>?</p>
                    <p>I sin korrespondance med Heyse havde Brandes som allerede nævnt fastholdt, at
                        strømningen var vigtigere end individet, fordi enhver forfatter er bestemt
                        af sin tid. Men Heyses forsvar for individets autonomi rokkede alligevel ved
                        Brandes’ filosofiske determinisme og vakte en slumrende lidenskabelig
                        individualisme til live hos ham (Brandes 1907:128). Beretningen befinder sig
                        i andet bind af Brandes’ selvbiografi og er naturligvis skrevet i
                        retrospekt. Efter påvirkningen fra Nietzsche i 1880’erne træder det
                        individuelle geni langt stærkere frem, som de senere udgivelser om fx
                        Shakespeare, Goethe og Julius Cæsar også vidner om. I
                            <em>Hovedstrømninger</em>, særlig i de første bind, skubbes geniet
                        imidlertid til side. I Kants definition er geniet den, der bryder en
                        eksisterende regel og dermed sætter en ny (Kant 2001:193–94). Men hos
                        Brandes er forfatterne fanget i strømme, der er så stærke, “at selv en saa
                        revolutionært anlagt Natur som Ibsens er bleven inddraget i den” (Brandes
                        1872:25-26). Geniet, der befinder sig uden for den kunstneriske tradition og
                        ikke drager næring af den, står isoleret og sygner hen. Selvom Brandes
                        anerkender de enestående kunstneriske talenter hos fx Heinrich von Kleist og
                        Percy Bysshe Shelley, falder de uden for den idé- og følelseshistorie, han
                        opridser. Hvor Hegels berømte “fornuftens list” (Hegel 1986:49) bestod i, at
                        fornuften lod sine slag udkæmpe af individerne, mens den selv holdt sig
                        sikkert i baggrunden, er det hos Brandes de underliggende strømninger af
                        følelser og idéer, der bestemmer de konkrete litterære værkers affektive og
                        ideologiske manifestationer. Der føles først <em>en masse</em>, før der
                        føles individuelt.</p>
                    <p>Alligevel er strømmens styrke begrænset. Allerede i disputatsen kritiserede
                        Brandes Taine for “at oversee det individuelle Genies eiendommelige spontane
                        Kraft” (Brandes 1870:110). Der er da også en vis svaghed i Brandes’
                        argumentation i <em>Hovedstrømninger</em>, når man kaster blikket ud over
                        hele værket: forfatterne artikulerer periodens følelser, men perioden har
                        netop de følelser, som forfatterne artikulerer. Via den logiske
                        cirkelslutning er den litterære følelses historiske repræsentativitet på én
                        gang sikret og undergravet. Trods de programmatiske teoretiske
                        proklamationer formulerer Brandes sig flere gange tvetydigt. Madame de Staël
                        kanaliserer nok periodens stemninger og følelser, men hun er også den
                        litterære kilde til reaktionen i det franske åndsliv (Brandes 1874:350).
                        Individets selvstændige kraft ses nu tydeligst i den position, Brandes
                        tildeler Byron. I det store drama står han helt fra begyndelsen af
                        forelæsningsrækken for den afgørende peripeti. Som Brandes senere formulerer
                        det: “Der udfordredes en Englænder til som Byron ene at stemme den Strøm,
                        der flød ud fra den hellige Alliance” (Brandes 1875:20). Den engelske digter
                        på den ene side, reaktionens strøm på den anden. </p>
                    <p>At Byron ikke blot var et medie for bredere følelser og stemninger, men selv
                        producerede dem, fremgår tydeligt af analysen. Af alle de forfatterskaber,
                        Brandes behandler i <em>Hovedstrømninger</em>, besidder ingen det spektrum
                        af følelser og den intensitet i artikulationen af dem som Byrons. Indadvendt
                        melankoli veksler med koleriske eksplosioner af harme og indignation. Byron
                        har naturligvis den græske revolution i ryggen, men det er med sin
                        “revolutionære Vredes frygtelige Udbrud” i poesien, at han skaber den
                        modreaktion, der udgør vendepunktet (Brandes 1875:515). I stedet for at være
                        produktet af en strømning sætter Byron selv en flod i bevægelse. Brandes
                        sammenligner ham med den engelske filosof Jeremy Bentham, som havde forsøgt
                        at undergrave reaktionen ved at tale til menneskenes interesser. Byron er
                        langt mere effektiv. Fordi han “løslod alle Lidenskaber,” lykkedes det ham
                        at “revolutionere Sindene” (Brandes 1874:349). Den brede strømning viser
                        igen sin vigtighed, men nu er den resultatet af litteraturen, ikke
                        omvendt.</p>
                    <p>Omslaget er dermed også et omslag i forholdet mellem litteraturen og
                        historien. Som Brandes skriver om reaktionen i det tredje bind, kunne dens
                        litteratur ikke hamle op med de heftige følelser, Napoleonskrigene vakte til
                        live. Tidens største Iliade var Napoleons række af sejre og nederlag;
                        invasionen af Rusland den største tragedie (Brandes 1874:163). Med Byron
                        vender litteraturen for første gang tilbage som en kilde til følelser, der
                        kan måle sig med og endda overgå historiens. Omslaget markerer derfor
                        højdepunktet ikke bare i frihedsplottet, men også for teorien om, at
                        individet og litteraturen, med andre ord forfatteren, besidder en
                        selvstændig spontan kraft. At forfatteren og ikke strømningen er historiens
                        egentlige subjekt. </p>
                </div>
                <div>
                    <h2>i. Operativ litteraturhistorie</h2>
                    <p>I <em>Hovedstrømninger</em> får Brandes aldrig skrevet sig ud af
                        cirkulariteten mellem litteraturen og strømningen, det individuelle og det
                        almene. De litterære værker fremstår snart som resuméer af tidsalderen,
                        snart som kilder til nye stemninger, følelser og tanker. Hegel og Taine
                        havde på forskellig vis givet ham redskaber i hånden, der gjorde det muligt
                        at bygge stilladset til et grandiøst komparatistisk projekt, men udførelsen
                        vidner også om Brandes’ stigende modvilje mod sin egen konstruktion, mod de
                        hovedstrømninger, der organiserede den europæiske litteratur og henviste
                        litteraturen og forfatterne til sekundære roller som velartikulerede, men
                        passive medier og formidlere. </p>
                    <p>Som nævnt udviklede hans opfattelse af styrkeforholdet mellem strømningen og
                        individet sig med tiden til “den <em>omvendte</em>” (Brandes 1887), og han
                        forsøgte derfor at løsne det hegelianske korset. Men allerede i de tidlige
                        bind fra 1870’erne mærker man den uløste konflikt. Da han i 1873 arbejdede
                        på <em>Reactionen i Frankrig</em>, sitrer spændingen mellem hans filosofiske
                        og hans politisk-æstetiske overbevisning. Fra München skrev han hjem til
                        Hans Brøchner og beklagede sig over, at det var menneskenes lod at måtte
                        stige eller synke med en af bølgerne i verdenshistoriens bølgegang, særlig
                        hvis man befandt sig på en bølge, der var ved at synke (Brandes
                        1907:143-144). Men Brandes var samtidig oprørt over de reaktionære kræfter i
                        samtiden og prøvede netop med sin nådesløse hudfletning af
                        autoritetsprincippet at agitere mod dem. Åbningsforelæsningen af
                            <em>Hovedstrømninger</em> melder også klart ud, hvad det virkelige
                        formål med hele værket er: “Hovedarbeidet vil blive gjennem en Mangfoldighed
                        af Canaler at lede de Strømninger, som have deres Udspring i Revolutionen og
                        Fremskridtsideerne, herind og at standse Reactionen paa alle de Punkter,
                        hvor dens Opgave historisk er endt” (Brandes 1872:28).</p>
                    <p>Brandes’ litteraturhistoriske projekt er ikke deskriptivt, men operativt.
                        Kritikerens rolle består ikke i at beskrive, men i produktivt at organisere
                        historien for at bringe den i anvendelse. Som kunstneren, der former sit
                        materiale, eller ingeniøren, der bygger diger og dæmninger, skal kritikeren
                        forme litteraturhistorien til en strøm, der flyder så stærkt, at den kan
                        bryde ind i nutiden og ændre den. Brandes’ hydrauliske model får nu en anden
                        funktion. Som bekendt betegner hydraulik ikke kun en teknisk disciplin, der
                        beskriver væskers bevægelse og tryk – som Brandes beskrev bevægelserne i den
                        europæiske sindsstemnings energier – men også en konkret teknisk anordning,
                        hvori væsker anvendes til at overføre tryk og energi. Det er netop sådan en
                        teknisk anordning, Brandes bygger med <em>Hovedstrømninger</em>. Trods den
                        deterministiske filosofi er det ikke hovedstrømningerne, men
                            <em>Hovedstrømninger</em> forfattet af Georg Brandes, som skal stemme de
                        reaktionære kræfter.</p>
                    <p><em>Reactionen i Frankrig</em> er – som <em>Hovedstrømninger</em> i det hele
                        taget – et incitament til handling. Forbilledet er netop den digter, der
                        selv havde sat omslaget i gang halvtreds år tidligere. Som Byron med
                        litteraturen revolutionerede sindene med lige dele indignation og
                        begejstring vil Brandes med sin komparative litteraturhistorie revolutionere
                        sin samtid. Og igen som hos Byron er følelserne midlet. Når Brandes beretter
                        om 1848, vil han ikke bare beskrive “Revolutionsaarets Følelsesliv og
                        Stemningsfylde,” men “sætte Læseren ind i [disse]” (Brandes 1890:563).
                        Ifølge en henkastet æstetisk teori Brandes formulerer i det sidste bind,
                        beror kunstens værdi på <blockquote>Oprindeligheden og Styrken af det
                            Sjæleliv og den Sindsbevægelse, for hvilken Værket er Udtryk i Forening
                            med Værkets Evne til at smitte os med den (Brandes
                            1890:50).</blockquote> Målestokken såvel for litteraturen som for
                        litteraturkritikken er dens evne til at inficere læseren med følelser.
                        Dermed får drama-metaforen en anden funktion end den rent plotmæssigt
                        strukturelle. Som i Aristoteles’ teori om tragediens indvirkning på
                        beskueren skal de seks akter af <em>Hovedstrømninger</em> fremprovokere en
                        række følelser i læseren, om ikke frygt og medfølelse, så foragt for
                        reaktionen, begejstring for revolutionsideerne og entusiasme for deres
                        realisering i samtiden. <em>Hovedstrømninger</em> balancerer selv i
                        spændingen mellem den historisk- dialektiske teleologi og den individuelle
                        autonomi: værket kanaliserer fortidens strømninger ind i samtidens sumpe,
                        men Brandes må samtidig forme historien aktivt og i opposition mod sin egen
                        tidsalders følelser og ideer for at fremtvinge den bevidsthedsrevolution,
                            <em>Hovedstrømninger</em> skulle skabe. Begejstringen for den revolution
                        kunne læserne fornemme allerede mod slutningen af tredje akt af Brandes’
                        drama. For i <em>Reactionen i Frankrig</em> kanaliserer Brandes
                        frihedsideerne og frihedsfølelserne sikkert gennem de dunkle år under
                        autoritetsprincippets fremkomst, udbredelse, forfald og opløsning. “Saa
                        falder da dette Princip for aldrig at reise sig mere,” som Brandes
                        afsluttende proklamerer (Brandes 1874:352). Dermed var der gjort plads til
                        Byron, den engelske naturalisme og det store omslag i Europas politiske,
                        affektive og litterære strømninger.</p>
                </div>


            </div>
            <div class="chapter">
                <h1>Modtagelse og efterliv</h1>
                <div>
                    <h2>a. Danmark</h2>
                    <p>Hvis Brandes troede, at udgivelsen af <em>Reactionen i Frankrig</em> udgjorde
                        den handling, der ville revolutionere den danske offentlighed, blev han
                        skuffet. Han havde ellers god grund til at forvente en vis opmærksomhed.
                        Førende tidsskrifter i Tyskland, Frankrig og England havde omtalt de første
                        bind meget rosende, og han følte selv, at det var på tide, at anerkendelsen
                        også ville strømme ham i møde i hans hjemland. Men da det tredje bind
                        udkommer den 13.2.1874, mødes det med tavshed. To anmeldelser bliver det til
                        i Danmark. I april roser <em>Berlingske Tidendes</em> kritiker bogen for den
                        levende formidling, for detaljerigdommen og gennemgangen af litteraturen,
                        men politisk kan han ikke billige Brandes’ kritik af autoritetsprincippet.
                        Ifølge anmelderen kan “ingen Stat, end ikke den frieste, undvære
                        Autoriteten,” og Brandes’ bog udgør et tilløb til “Anarchi” og “Terrorisme”
                        (anon. 1874:1-3). Et halvt år efter følger så den anden og sidste samtidige
                        danske anmeldelse i <em>Fyens Stiftstidende</em>. Den lægger sig i
                        slipstrømmen af <em>Berlingskes</em> kritik og fremhæver Brandes’ store
                        viden, men tager afstand fra hans ifølge anmelderen ensidige og overfladiske
                        karakteristik af autoritetsprincippet. Der går næsten tyve år, før Sophus
                        Schandorph prøver at imødegå den kritiske modtagelse med en meget
                        refererende og lidet indsigtsfuld, men samtidig overstrømmende anmeldelse af
                        2. omarbejdede udgave i <em>Tilskueren</em>. Schandorph, der “i alt
                        væsentligt deler Syn paa Literatur med Forfatteren”, gennemgår omhyggeligt
                        bindets indhold og Brandes’ formuleringer i et forsøg på med gentagelsens
                        kraft at overvinde “al den Modstand, dette Værk har mødt” – en modstand, han
                        fortrinsvis tilskriver bornerthed og “den søde danske, dominerende Egenskab:
                        Misundelse” (Schandorph 1893:490).</p>

                </div>
                <div>
                    <h2>b. Udlandet</h2>
                    <p>I udlandet vækker Brandes igen mere opsigt. Hvor den danske Brandes skoses
                        for sin politiseren eller forbigås i tavshed, har den europæiske Brandes et
                        andet format. I Sverige prises fremstillingen (se anon. 1874,
                            <em>Aftonbladet</em>; anon. 1874, <em>Ny illustrerad Tidning)</em>, i
                        Norge metoden, som bryder med den spekulative kritik og placerer værkerne i
                        deres historiske kontekst (se anon. 1877). Mest opmærksomhed får Brandes
                        imidlertid i Tyskland. Trods den penible ægteskabelige situation er
                        Strodtmann myreflittig, og allerede i april udkommer de første tre bind på
                        tysk i en samlet udgivelse. Tidsskriftet <em>Deutsche Rundschau</em> kommer
                        først med en samlet anmeldelse, som ikke bare priser formidlingen, som det
                        efterhånden er kutyme, men også fremhæver Brandes’ særlige metode, hans helt
                        originale måde at skrive litteraturhistorie på. I stedet for at gå
                        bibliografisk til værks eller filologisk- genetisk at spore de litterære
                        værkers interne udvikling, skriver anmelderen, fokuserer Brandes på
                        litteraturens “rastløse tankearbejde” og på “de dominerende stemningsskift
                        og åndsstrømninger,” som betinger litteraturens udvikling (Kreyssig
                        1874:140) [“rastlose Gedankenarbeit,” “die maßgebenden Stimmungswechsel und
                        Geistesströmungen”]. </p>
                    <p>Trods de mange roser er der er også kritiske røster. Gennemgående fremhæver
                        de tyske kritikere <em>Reactionen i Frankrig</em> på bekostning af det
                        foregående bind om den tyske romantik. Brandes beskyldes, ikke helt forkert,
                        for en udtalt frankofili, som skæmmer hans læsning af den tyske litteratur.
                        Desuden bemærkes det, at han har ladet sig inspirere vel meget af andre
                        litterater og historikere som fx Gervinus (se anon. 1874; Jung 1877; Kuh
                        1876).</p>
                </div>
                <div>
                    <h2>c. Senere modtagelse</h2>
                    <p>I 1890’erne kommer den anden bølge af anmeldelser – denne gang af alle seks
                        bind. De er skrevet i retrospekt og omhandler i lige så høj grad
                            <em>Hovedstrømningers</em> virkningshistorie. Der er udtalt enighed om
                        værkets enorme betydning i Tyskland. Det fremhæves som et epokegørende værk,
                        som afgørende for introduktionen af Taines metoder i Tyskland og som den
                        bedste guide til den europæiske litteratur i første halvdel af 1800-tallet.
                        (Se anon. 1893; anon. 1894; Morgenstern 1894; Sauer 1898). Særlig
                        interessant er imidlertid Franz Mehrings dom i <em>Neue Zeit</em>, at
                        værkets overordnede konstruktion ikke holder (Mehring 1893-1894:311). Nogle
                        år efter følger den tyske litterat Samuel Lublinski nemlig op med en skarp
                        kritik af Brandes’ metodiske greb. Lublinski udgav i 1899-1900 <em>Literatur
                            und Gesellschaft im 19. Jahrhundert</em> – den første sociologiske
                        litteraturhistorie. Efter en kritisk anmeldelse, der fremhævede Brandes på
                        bekostning af Lublinski, fór han i blækhuset. Anklagen leverer han uden
                        omsvøb: “Jeg påstår, at Georg Brandes ikke ved det fjerneste om
                            <em>grund</em>strømninger. Det han kender til er præcis det modsatte –
                            <em>overfladiske</em> strømninger” (Lublinski 1900:872) [Ich behaupte,
                        Georg Brandes hat von <em>Grund</em>strömungen keine Ahnung. Was er kennt,
                        ist das gerade Gegenteil davon: die Oberströmung]. Brandes har med andre ord
                        udelukkende betragtet de overfladiske strømme, som de forefindes i
                        litterære-politiske saloner. Salonstemninger er alt, hvad han har
                        analyseret. En grundig sociologisk litteraturhistorie, som Lublinskis,
                        beskæftiger sig derimod med massefænomener. Den dykker ned i tidsalderens
                        åndelige massepsykologi i alle dens manifestationer. Lublinski hævder selv
                        at præsentere empiri en masse, mens Brandes nærlæser en lille håndfuld
                        forfattere, hvorefter han udelukkende fortæller anekdoter. Brandes’ begreb
                        om romantikken er derfor “som skudt ud af en pistol” (Lublinski 1900:873)
                        [Freilich ist bei ihm die Romantik wie aus der Pistole herausgeschossen].
                        Hvad strømningerne reelt består af, hvordan de forbindes og udvikler sig,
                        viser Brandes aldrig. De forbliver tomme postulater, som slagordene hos en
                        eksklusiv gruppe forfattere ikke fortæller os noget om.</p>
                </div>
                <div>
                    <h2>d. Brandes og litteraturvidenskaben</h2>
                    <p>Kritikken af strømningsbegrebet og dermed af Brandes’ metode peger både
                        sidelæns og fremad. Hovedstrømningers lange tilblivelsestid fra 1871-1890
                        falder sammen med institutionaliseringen af den sammenlignende
                        litteraturvidenskab som selvstændig disciplin. I 1877 grundlagde Hugo Meltzl
                        i Ungarn det første tidsskrift <em>Comparative Literary Journal</em> (fra
                        1879 <em>Acta Comparationis Litterarum Universarum</em>); i 1886 udgav H.M.
                        Posnett bogen <em>Comparative Literature</em>; året efter i Tyskland
                        grundlagde Max Koch <em>Zeitschrift für vergleichende
                            Literaturgeschichte</em>; og i Frankrig etableredes det første
                        professorat i <em>Littératures Modernes Comparées</em> i 1896 i Lyon. På den
                        anden side af Atlanten underviste en professor på Cornell i “General and
                        Comparative Literature” fra 1871, netop som Brandes holdt de første
                        forelæsninger i København. Og i 1890, det år da sjette og sidste bind udkom,
                        grundlagdes det første amerikanske institut for komparativ litteratur på
                        Harvard University.</p>
                    <p>På grund af <em>Hovedstrømningers</em> transnationale perspektiv og store
                        internationale udbredelse bliver Brandes da også regnet for en af fagets
                        grundlæggere, hvis ikke ligefrem “le père du comparatisme” – komparatismens
                        fader (Madsen 2004:65).</p>
                    <p>Men den ambivalens, der karakteriserer den samtidige modtagelse af Brandes’
                        metode, manifesterer sig også senere. På den ene side roses hans
                        originalitet og opfindsomhed for at åbne en helt ny måde at læse
                        litteraturen på. På den anden side kritiseres hans strømningsbegreb for at
                        være tomt eller usammenhængende. Ved Brandes’ død i 1927 skrev Fernand
                        Baldensperger, at hans værk er forældet “på grund af dets overfladiske
                        informationsniveau og på grund af bygningens alt for lette konstruktion”
                        (Baldensperger 1927:370) [par sa superficialité d’information et par la
                        structure trop légère de sabâtisse]. Og i et ekko af Lublinski skriver René
                        Wellek i 1955, at der ikke er gået nogen litterær sociolog tabt i Brandes.
                        Han besidder ganske vist stor psykologisk indsigt samt “en evne til at
                        organisere strømninger og bevægelser” [a power of marshaling currents and
                        movements], men den samlede dom er alligevel, at Brandes blot er “en
                        mellemmand uden originalitet eller substans” [a middleman without
                        originality and substance] (Wellek 1955:368-9;357). </p>
                    <p>Brandes står tilbage som en tvetydig skikkelse i litteraturvidenskabens
                        historie. Hvor feteret han end var verden over i sin samtid, forsvandt han
                        og <em>Hovedstrømninger</em> hurtigt ind i glemslen efter hans død. Værkets
                        på én gang udskældte og beundrede greb med strømningen som det centrale
                        element demonstrerer alligevel et væsentligt træk ved fagets selvforståelse:
                        nødvendigheden af metodiske eksperimenter.</p>
                    <p>Da Erich Auerbach i 1946 overtog pladsen som den centrale skikkelse i
                        litteraturvidenskabens historie med udgivelsen af <em>Mimesis: Dargestellte
                        Wirklichkeit in der abendländischen Literatur</em>, var det med et værk, der på
                        nogle punkter adskiller sig afgørende fra <em>Hovedstrømninger</em>. Auerbachs fokus
                        er stilistisk, og han opererer hverken med et strømningsbegreb eller en
                        overgribende historisk-dialektisk ramme. Men som Brandes løfter han blikket
                        fra nationalstaten og anlægger et europæisk perspektiv. Som Brandes forsøger
                        han på egen vis også en tætføring af minutiøs <em>explication de texte</em> og
                        samfunds- og idéhistorisk kontekstualisering. Og som hos Brandes er
                        Auerbachs kernebegreber som fx mimesis, repræsentation og virkelighed vagt
                        definerede omskiftelige størrelser. Alligevel er Mimesis et uomgængeligt
                        værk i fagets historie. Auerbach fik forvandlet metodens problem til en
                        hidtil uset mulighed, nemlig den at syntetisere Europas litteraturhistorie
                        på tværs af sprog, geografi og tid. Med det kunstgreb har han og
                        litteraturvidenskaben en vigtig forløber i Brandes’ strømninger. </p>
                </div>

            </div>
            <div class="chapter">
                <h1>Bibliografi</h1>
                
                <ul style="list-style:none"><li>Ahlström, Gunnar (1937): <em>Georg Brandes’ Hovedstrømninger. En ideologisk undersökning</em>. Lund: C.W.K. Gleerup.</li>
<li>                Auerbach, Erich (1946): <em>Mimesis: Dargestellte Wirklichkeit in der abendländischen Literatur</em>. Bern: A. Francke Verlag.
</li>                <li>Baldensperger, Fernand (1927): “Georg Brandes (1842–1927)” i <em>Revue de littérature comparée</em> 7, s. 368–371.</li>
                <li>Brandes, Edvard og Georg Brandes (1972): <em>Edvard og Georg Brandes' brevveksling 1866-1877, et udvalg</em>. København: Gyldendals Uglebøger.</li>
<li>                Brandes, Georg (1870): <em>Den franske Æsthetik i vore Dage. En Afhandling om H. Taine</em>. Kjøbenhavn: Gyldendalske Boghandel.
</li>                <li>Brandes, Georg (1872): <em>Emigrantlitteraturen</em>. Kjøbenhavn: Gyldendalske Boghandel.</li>
                <li>Brandes, Georg (1873): <em>Den romantiske Skole i Tydskland</em>. Kjøbenhavn: Gyldendalske Boghandel.</li>
               <li> Brandes, Georg (1874): <em>Reactionen i Frankrig</em>. Kjøbenhavn: Gyldendalske Boghandel.</li>
               <li> Brandes, Georg (1875): <em>Naturalismen i England</em>. Kjøbenhavn: Gyldendalske Boghandel.</li>
               <li> Brandes, Georg (1882): <em>Den romantiske Skole i Frankrig</em>. Kjøbenhavn: Gyldendalske Boghandel.</li>
                <li>Brandes, Georg (1887): “Et Brev fra Dr. G. Brandes” i <em>Politiken</em>, 4. juli.</li>
               <li> Brandes, Georg (1890): <em>Det unge Tyskland</em>. Kjøbenhavn: Gyldendalske Boghandel.</li>
               <li> Brandes, Georg (1907): <em>Levned</em>, bd. 2. Kjøbenhavn: Gyldendalske Boghandel.</li>
                <li>Brandes, Georg (1966): <em>Correspondance de Georg Brandes. Lettres chosies et annotées par Paul Krüger</em>, bind 3, <em>L’Allemagne</em>. København: Rosenkilde og Bagger.</li>
                <li>Brandes, Georg (1999): Dagbog 21. juli 1861 - 22. juli 1863. Utrykt. Det Kgl. Bibliotek, København. Tilgængelig i digital form: www.kb.dk</li>
                <li>Fenger, Henning (1957): <em>Den unge Brandes. Miljø. Venner. Rejser. Kriser</em>. København: Gyldendalske Boghandel.</li>
                <li>Gervinus, Georg Gottfried (1853): <em>Einleitung in die Geschichte des neunzehnten Jahrhunderts</em>. Leipzig: Verlag von Wilhelm Engelmann.</li>
                <li>Gervinus, Georg Gottfried (1855-1866): <em>Geschichte des neunzehnten Jahrhunderts seit den Wiener Verträgen</em>, 1-8. Leipzig: Verlag von Wilhelm Engelmann.</li>
               <li> Hegel, Georg Wilhelm Friedrich (1986): <em>Vorlesungen über die Philosophie der Geschichte</em>. Frankfurt am Main: Suhrkamp Verlag.</li>
                <li>Houe, Poul (2013): “Georg Brandes (1842-1927)” i M.A.R. Habib (red.): <em>The Cambridge History of Literary Criticism</em>, vol. 6. <em>The Nineteenth Century, c. 1830-1914</em>. Cambridge: Cambridge University Press, s. 464-477.</li>
<li>                Kant, Immanuel (2001): <em>Kritik der Urteilskraft</em>. Hamburg: Felix Meiner Verlag.
</li>                <li>Knudsen, Jørgen (1985): Georg Brandes. <em>Frigørelsens Vej, 1842-77</em>. København: Gyldendal.</li>
<li>                Larsen, Pelle Oliver (2016): <em>Professoratet. Kampen om Det Filosofiske Fakultet 1870-1920</em>. København: Museum Tusculanums Forlag.
</li>                <li>Larsen, Svend Erik (2012): “Georg Brandes. The telescope of comparative literature” i Theo D’haen, David Damrosch, Djelal Kadir (red.): <em>The Routledge Companion to World Literature</em>. London: Routledge.</li>
<li>                Lublinski, Samuel (1900): ”Albert Geiger, Georg Brandes und ich” i Das Magazin für Litteratur, heft 35, sept.-okt. Berlin: Verlag Siegfried Cronbach.
</li>                <li>Lundtofte, Anne Mette (2003): <em>The Case of Georg Brandes: Brandes between Taine, Hegel, Kierkegaard, and Goethe – and the Institutions of Literature in 19th Century Denmark</em>. Upubliceret ph.d.-afhandling.</li>
               <li> Madsen, Peter (2004): “World Literature and World Thoughts” i Christopher Prendergast (red.): <em>Debating World Literature</em>. London: Verso, s. 54-75.</li>
<li>                Nolin, Bertil (1965): <em>Den gode europén. Studier i Brandes’ idéutveckling 1871-1893 med speciell hänsyn till hans förhållande till tysk, engelsk, slavisk och fransk litteratur</em>. Uppsala: Svenska bokförlaget.
</li>               <li> Taine, Hippolyte (1866): <em>Histoire de la littérature anglaise</em>, vol. 1. Paris: Libr. Hachette.</li>
                <li>Wellek, René (1955): “The lonely Dane: Georg Brandes” i <em>A History of Modern Criticism: 1750-1950</em>, vol. 4, <em>The Later Nineteenth Century</em>. New Haven: Yale University Press.</li></ul>
                <p>Anmeldelser</p>
                <ul style="list-style:none">
                <li>Anon. (1874): “Brandes. G. Die Hauptströmungen der Literatur des 19. Jahrhunderts” i <em>Literarisches
                Centralblatt</em>, 19. december.</li>
                <li>Anon. (1874): “G. Brandes. Hovedströmninger i det 19:de århundredes litteratur. Reactionen i
                Frankrig” i <em>Aftonbladet</em>, 28. marts.</li>
                <li>Anon. (1874): “Notitser. Literatur. [G.B. Hovedstrømninger. Reaktionen i Frankrig]” i <em>Ny illustrerad
                Tidning</em>, 18. april.</li>
                <li>Anon. (1874): “Reactionen i Frankrig” i <em>Berlingske Tidende</em>, 9. april.</li>
               <li> Anon. (1874): “Reactionen i Frankrig” i <em>Fyens Stiftstidende</em>, 20. oktober.</li>
               <li> Anon. (1876): “G. Brandes: Hovedstrømninger i det 19de Aarhundredes Literatur” i <em>Morgenbladet</em>, 10. februar.</li>
                <li>Anon. (1877): “Georg Brandes Hovedstrømninger m.m.” i <em>Norsk Tidsskrift for Literatur</em>, 29. juli.</li> <li>Anon. (1893): “Die Hauptströmungen der Literatur des 19. Jahrhunderts” i <em>Nord und Süd</em>.</li>
               <li> Anon. (1894): “Die Hauptströmungen der Litteratur des neunzehnten Jahrhunderts” i <em>Westermanns Monatshefte</em>.</li>
                <li>Anon. (1903): “The Reaction in France” i <em>The Independent</em>, 26. februar.</li>
               <li> Jung, Alexander (1877): “Das Literaturwerk von G. Brandes” i <em>Blätter für literarische Unterhaltung</em> nr.
                22, 23, 24.</li>
                <li>Kreyssig, F. (1874): “Die Hauptströmungen der Literatur des neunzehnten Jahrhunderts” i <em>Deutsche Rundschau</em>, oktober.</li>
                <li>Kuh, Emil (1876): “Die Hauptströmungen der Literatur des neunzehnten Jahrhunderts” i <em>Beilage zur Wiener Abendpost</em>, 11., 12., 13., 14., april.</li>
                <li>Lublinski, Samuel (1900). “Albert Geiger, Georg Brandes und ich” i <em>Das Magazin für Litteratur</em>, september.</li>
                <li>Mehring, Franz (1893-1894): “Georg Brandes. Die Hauptströmungen der Literatur des neunzehnten Jahrhunderts” i <em>Die neue Zeit</em>.</li>
                <li>Morgenstern, Gustav (1894): “Georg Brandes: Die Hauptströmungen der Litteratur des 19. Jahrhunderts” i <em>Die Gesellschaft</em>.</li>
                <li>Sauer, August (1898): “Brandes G. Die Hauptströmungen der Litteratur des 19. Jahrhunderts” i <em>Euphorion</em>.</li>
                <li>Schandorph, Sophus (1893): “G. Brandes: Reaktionen i Frankrig,” i <em>Tilskueren</em>, juni-juli.</li>
                </ul>
            </div>
        </div>
    </div>
</div>
