<div>
    <meta charset="utf-8"/>
    <div class="introduction">
        <p>af <span class="author">Carsten Meiner</span></p>
        
        <div class="toc">
            
            <h1>Indhold</h1>
            <ul style="list-style:none">
                <li>
                    <a href="#indledning">1. Indledning</a>
                </li>
                <li>
                    <a href="#baggrund">2. Baggrund og tilblivelse</a>
                </li>
                <li>
                    <a href="#skole">3. <em>Den romantiske Skole i Frankrig</em></a>
                </li>
                <li>
                    <a href="#modtagelse">4. Modtagelse og efterliv</a>
                </li>
                <li>
                    <a href="#bibliografi">5. Bibliografi</a>
                </li>
            </ul>
        </div>
        
        <div class="chapter">
            <h1 id="indledning">1. Indledning</h1>
            <p> Georg Brandes’ <em>Den romantiske Skole i Frankrig</em> udkom i 1882 i København og
                udgør femte og næstsidste bind i hovedværket <em>Hovedstrømninger i det 19de
                    Aarhundredes Litteratur</em>. </p>
            <p> Det er et ”lyst” bind, hvor både begejstringen for den franske romantik og for egen
                metode driver meget af arbejdet. Samtidig hermed er det et videnstungt arbejde,
                udarbejdet efter mange års læsning i modsætning til første bind,
                    <em>Emigrantlitteraturen</em> – også om fransk litteratur, der er baseret på en
                lille håndfuld romaner og en god del polemiske ideer. Det femte bind er netop mindre
                polemisk, hvilket den rosende (og lettede) modtagelse også viser tegn på. Bindet
                udmærker sig også ved andre forhold. Der er fx ingen virkelig centralfigur som Byron
                eller Heine i de tilsvarende bind om de engelske og tyske skoler, selvom Victor
                Hugos skrifter og person naturligvis er et samlende element i den romantiske skole,
                men netop uden at han får sit eget kapitel. Vigtigst synes Brandes at have udviklet,
                eller være i færd med at udvikle, en ny forståelse af det for alle de seks bind helt
                centrale begreb ”hovedstrømning”. </p>
            <p> I det følgende præsenteres bindets tilblivelsesproces, derefter dets indhold. Georg
                Brandes’ præsentation af de franske romantikeres ideer og æstetik kredser om tre
                forhold, som en kender af fransk romantik vil nikke genkendende til; Brandes får dem
                kombineret på en måde, så de virker konfliktuelle snarere end værende organiske dele
                i et romantisk program. Derefter skal Brandes’ argumentation analyseres med særligt
                fokus på den blanding af på den ene side sober, hvis ikke tør, og detaljetung
                litteraturhistoriografi og, på den anden side, lykkelig metaforik, som præger dette
                bind. Endelig skal denne litteraturhistoriske ”metode” diskuteres i forhold til en
                række nyere franske litteraturhistorier, som ligner, i hvert fald er analoge til,
                Brandes i deres eksperimenter med ellers hævdvundne litteraturhistoriske kategorier
                som værk, forfatter, kausalitet, tidsånd, nation osv. </p>
        </div>

        <div class="chapter">
            <h1 id="baggrund">2. Baggrund og tilblivelse</h1>
            <div>
                <h2>a. Brandes i Berlin og Paris</h2>
                <p>
                    <em>Hovedstrømningers</em> femte bind, <em>Den romantiske Skole i Frankrig</em>,
                    udkom i 1882 som en slags endeligt billede af den franske romantik, som Brandes
                    allerede i lang tid havde beskæftiget sig med. Under sit ophold i Paris i
                    1866-67 havde han læst Victor Hugo, Alfred de Musset og George Sand, og inden
                    udgivelsen af <em>Hovedstrømningers</em> første bind i 1872 havde han skrevet om
                    Prosper Mérimée og Charles Augustin Sainte-Beuve. I efteråret 1871 havde han
                    planlagt at forelæse i København om det franske drama med vægt på netop den
                    franske romantik, en idé der blev ændret til forelæsningerne om
                    emigrantlitteraturen, altså <em>Hovedstrømningers</em> første bind. </p>
                <p> I den korte periode 1872-75 formåede den produktive Brandes at udgive de første
                    fire bind i <em>Hovedstrømninger</em>, hvorefter der så til gengæld skulle gå
                    syv år, før dette femte bind udkom. Grundene til denne pause er mange. For det
                    første er der nogle biografiske omstændigheder, som gør sig gældende. Perioden
                    betegnes gerne som ”eksilperioden”, og Brandes rejste meget, særlig til
                    Tyskland, hvor han bosatte sig i 1877. Han nåede at holde tre forelæsninger om
                    den franske romantik i København i september 1877, og efter en afskedsfest i
                    oktober flyttede han for de næste fem år permanent til Berlin. Dette selvvalgte
                    eksil er kendetegnet ved en overordentlig stor produktion af foredrag, artikler
                    og ikke mindre end fire biografier: om Søren Kierkegaard og Ferdinand Lassalle
                    begge fra 1877, og om Esaias Tegnér og Benjamin Disraëli i 1878. </p>
                <p> I 1879 tog Brandes på en slags forskningsophold i Paris og holdt efterfølgende i
                    november otte forelæsninger om fransk romantik i København. I 1880 holdt han
                    forelæsninger om fransk romantik i både Berlin, Kristiania (Oslo) og Bergen og
                    publicerede løbende nogle af disse i omarbejdede udgaver. I et brev til sin mor,
                    dateret 8.9.1879, beskriver Brandes, hvordan han midt i denne produktivitet
                    mærkeligt nok ikke kunne skrive (Brandes 1994, 1:249). </p>
                <p> Dette leder til den anden forklaring på den lange tilblivelsesperiode. Brandes
                    foredrog og skrev om fransk romantik i diverse sammenhænge, men kunne ikke samle
                    sit stof i en monografi, hvorfor han i Jørgen Knudsens udlægning af situationen
                    ”utrætteligt dynger stadigt nyt oven i den voksende stabel af manuskripter”
                    (Knudsen 1988:199). </p>
            </div>
            <div>
                <h2>b. Personligheder og skoler</h2>
                <p> Der kunne være en metodisk grund til denne blokering. Brandes er nemlig optaget
                    af to forhold, som ikke let forenes. Forfatternes biografi er ham et helt
                    nødvendigt element i forståelsen af litterære værker. Udgivelserne af de fire
                    nævnte biografier i 1877 og 1878 vidner herom, særlig den om vigtige episoder og
                    psykologiske faser i Søren Kierkegaards liv. Jørgen Knudsen bemærker i denne
                    sammenhæng: ”Og her i værkets femte bind er Brandes nu i sin egen udvikling nået
                    derhen, hvor det biografiske er ham virkelig uundværligt som nøgle til
                    digterværket, og det giver ham nogle problemer, som han ikke kan løse” (Knudsen
                    1988:201). Det problem, som Brandes mødte, ligger i hvordan denne interesse for
                    det biografiske, der er blevet til metodisk overbevisning, konkret skal
                    relateres til et andet og tydeligvis lige så påtrængende metodisk spørgsmål: det
                    litteratursociologiske spørgsmål om skoledannelse. </p>
                <p> At Brandes i denne periode var optaget af litterære skoler, er der intet nyt i:
                    det andet bind af <em>Hovedstrømninger</em> hed jo <em>Den romantiske Skole i
                        Tyskland</em>, mens fjerde bind havde titlen <em>Naturalismen i England.
                        Byron og hans Gruppe</em>. Men andet binds ide om en romantisk skole i
                    Tyskland er meget vag i forhold til skolebegrebet hos Brandes omkring 1880.
                    Ligeledes virker betegnelsen ”naturalistisk gruppe” i England nærmest som en
                    tilsnigelse i den forstand, at den i meget høj grad er bundet til en
                    enkeltperson, George Gordon Byron, der topper hierarkiet og fylder halvdelen af
                    bindet, ligesom Heinrich Heine i øvrigt fylder halvdelen af
                        <em>Hovedstrømningers</em> sidste bind <em>Det unge Tyskland</em>. </p>
                <p> Der er tegn på, at Brandes under udarbejdelsen af <em>Den romantiske Skole i
                        Frankrig</em> var i færd med at rehabilitere ideen om litterær skole. Denne
                    impuls kom til dels fra det franske stof, som i mindre grad end Heine i Tyskland
                    og Byron i England fremviste en central figur. Victor Hugo var vigtig, men det
                    er tydeligt i Brandes’ udlægning i <em>Den romantiske Skole i Frankrig</em>, at
                    han ikke har samme rolle som de to førnævnte, eller som han senere skulle
                    konstatere: som Goethe havde haft. Denne interesse for at revurdere ideen om
                    litterær skole kan også ses i <em>Det moderne Gjennembruds Mænd</em> fra 1883,
                    der er konciperet og skrevet samtidig med <em>Den romantiske Skole i
                        Frankrig</em>. Brandes skriver: ”Det har været min Hensigt at karakterisere
                    en større Gruppe af de Mænd, som her i Norden have hidført og fremmet den
                    moderne literære Bevægelse” (Brandes 1883:[v]). Men det er en gruppe uden leder
                    (Bjørnstierne Bjørnson, Henrik Ibsen, J.P. Jacobsen, Holger Drachmann, Edvard
                    Brandes, Sophus Schandorph og Erik Skram): altså skandinaver, der kun udgør en
                    skole ved at have fulgt samme impuls om at importere og videreformidle den
                    moderne litterære bevægelse udefra. Brandes skriver endvidere i indledningen, at
                    sigtet med bogen er at formidle til ungdommen, under hvilken litterær
                    ”Konstellation” (Brandes 1883:[v]) de er født. </p>
                <p> En sidste grund til denne optagethed af skoledannelse kunne i øvrigt være, at
                    Brandes i de romantiske skoler så eksempler på sin egen rolle som central figur,
                    der nu oplevede denne positions udsathed. Han var på mange måder en faderfigur,
                    og dermed også eksponeret for gruppedynamikkens slettere sider; ligesom hans
                    egen gruppe havde dannet sig spontant som den franske, var den også, i 1882, på
                    mange måder i samme situation som den opløsningstilstand, han beskriver i den
                    romantiske skole: ”Hertil kom endelig, at der var indtraadt nogen Træthed og
                    Udmattelse i den unge Leir efter den første, store Aandsanstrengelse. Man var
                    ung, man havde ventet blot at behøve een god Gang at løbe Storm mod de gamle
                    Fordommes Skandse for at tage den; nu saa man til sin Skuffelse, at Truppen i
                    decimeret Tilstand efter Stormløbet befandt sig ved Skandsens Fod som før; man
                    tabte Taalmodigheden og Kamplysten” (Brandes 1882:144-145). En sådan beskrivelse
                    er ikke langt fra Brandes’ egen gruppe anno 1882. </p>
                <p> Brandes taler endvidere i <em>Den romantiske Skole i Frankrig</em> om et
                    ”psychologisk Motiv af ædlere Natur [der] bidrog til at opløse Gruppen, nemlig
                    Skribenternes Selvstændighedsfølelse” (Brandes 1882:145), hvilket leder tilbage
                    til spørgsmålet om det biografiske. Brandes kæmpede for at holde sin gruppe
                    sammen, men hans strategi vekslede. Til tider var han tyrannisk; en forfatter
                    (Karl Gjellerup) skal holdes i ørerne, skriver han i et brev; til tider gav han
                    slip: ”NB vi tillade Individualiteterne indenfor Lejren at udvikle sig
                    fuldstændigt <em>frit</em>. Kun saaledes yder Enhver sit Bedste”, skriver han i
                    et andet brev til V. Pingel (Georg og Edv. Brandes 1940, 3:344). Apropos denne
                    optagethed af grupper og skoler bemærker Brandes på dette tidspunkt, hvordan man
                    i Tyskland, hvis samtidslitteratur, der efter hans mening ikke var noget
                    særligt, kompenserede med ”moderne” russere og skandinaver: ”Ingen litterære
                    Skoler”, noterede han i 1882 (her citeret efter Knudsen 1988:291). </p>
                <p> Der er således en række gode grunde til, at det tog lang tid at forberede og
                    skrive dette bind. Processen var, alt i alt, penibel for Brandes: ”24 Nov. Efter
                    skrækkelig Nat – jeg tog uden Virkning 4 Pulvere Bromkali og drak mere end en
                    halv Flaske fin Portvin uden at opnaa mere end 3 Timers Søvn, mat Dag” (Dagbog,
                    24.11.1882). </p>
            </div>
            <div>
                <h2>c. En positiv strøm</h2>
                <p> Ikke desto mindre fremstår dette femte bind bemærkelsesværdigt opløftet. På
                    baggrund af de foregående bind i Brandes’ <em>Hovedstrømninger</em>, der havde
                    haft en kritisk og til tider hånlig tone over for de litterære reaktioner på Den
                    Franske Revolution og det nye Europas fremkomst, fremstår <em>Den romantiske
                        Skole i Frankrig</em> optændt af en begejstringens ild. Ideen er, at der
                    findes en særlig generation af forfattere, billedkunstnere, skulptører og
                    komponister omkring 1830, som, nærmest uforvarende, samler sig og enes om viljen
                    til at kritisere den politiske og sociale situation i Frankrig. I sin konklusion
                    gennemgår Brandes, hvad de romantiske forfattere hver især bidrog med:</p>
                <blockquote> Paa alle disse Omraader har Slægten fra 1830 ydet Uforgjængeligt. Den
                    kan da ogsaa uden Overdrivelse siges at være den største litterære Skole, vort
                    Aarhundrede har seet. (Brandes 1882:593). </blockquote>
                <p>Således virker bogens kortlægning af europæisk litteraturs vigtigste
                    hovedstrømning opløftet, netop fordi den konstaterer, at denne franske skole var
                    en strøm i den dynamiske betydning af ordet, der uforgængeligt satte sig
                    produktive spor idet den delte sig i nye floder, der så senere skulle samle sig
                    til revolutionen i 1848. Modsætningen til denne positive udlægning af
                    reaktionsbegrebet er strømningen, der ”forsumper”, hvilket ifølge Brandes er
                    tilfældet i dansk litteratur, som den præsenteres i <em>Hovedstrømningernes</em>
                    første bind, <em>Emigrantlitteraturen</em>.</p>
                <blockquote> En sand, supplerende, corrigerende Reaction er Fremskridt. Men en
                    saadan Reaction er kraftig, kort og stagnerer ikke […] Naar en Stok er bleven
                    bøiet til een Side, gjør man den ret ved at bøie den til den anden Side – men
                    man bliver ikke ved dermed” (Brandes 1872:12). </blockquote>
                <p>Det var, hvad der skete i Danmark: hvor revolutionsstrømmene i de store
                    europæiske litteraturer først blev standset, men siden sprængte de diger, der
                    sattes op, arbejdede man i Danmark, ifølge Brandes, stadig på at tilbageholde
                    revolutionen i ”Reactionens Sump” (Brandes 1872:14). Anderledes var det som
                    nævnt med 1830-generationen i Frankrig.</p>

            </div>
        </div>
        <div class="chapter">
            <h1 id="skole">3. <em>Den romantiske Skole i Frankrig</em></h1>
            <div>
                <h2>a. Disposition og selektion</h2>
                <p> Overordnet er <em>Den romantiske Skole i Frankrig</em> disponeret i to dele af
                    ulige størrelse. Første del udlægger de forskellige politiske, litterære og
                    kunstneriske forudsætninger, såvel de franske som de europæiske, for den
                    romantiske skole i Frankrig. Først beskrives den indenrigspolitiske situation
                    omkring restaurationen af monarkiet i perioden 1815 til 1830. Derefter redegøres
                    der i kapitlerne ”Slægten fra 1830” og ”Romantismen” for, hvordan de romantiske
                    forfattere hurtigt fandt hinanden i en slags broderskab, der reagerede med én
                    kritisk stemme på monarkiets genindførelse og på dets borgerlige islæt. Brandes
                    beskriver her, hvordan romantikerne også vendte det politiske liv ryggen i en
                    slags selvvalgt eksil. Tre hovedtræk ved skolen udpeges. Han hævder, at de
                    franske romantikere vil repræsentere virkeligheden, både den politiske og den
                    psykologiske, i virkelighedens kompleksitet og naturlige modsætninger snarere
                    end ved at uddrage de sandeste eller smukkeste sider som moralsk vigtige.
                    Brandes hævder desuden, at den romantiske skole har anlæg for det overnaturlige,
                    og at dette kan iagttages hos snart sagt alle de involverede forfattere fra
                    Charles Nodier over Victor Hugo til Honoré de Balzac. Endelig hævder Brandes, at
                    den romantiske skole i Frankrig stilistisk set slet ikke er romantisk, men
                    klassicistisk, eftersom forfatterne følger stilidealer, som kan føres tilbage
                    til 1600-tallet. </p>
                <p> Disse ideer tegner de indre linjer i bogens anden del, som er den længste, og
                    som fremstår som en række portrætter med lige vægt på biografi og værker.
                    Forfatteren Charles Nodier gøres til foregangsmand for romantikerne og fremstår
                    som den, der introducerede det fantastiske og gotiske i litteraturen, mens
                    digteren André Chénier også udpeges som banebryder for så vidt, som hans
                    digtning er romantisk i indholdet, men skrevet efter klassicistiske idealer.
                    Herefter følger portrætter af de vigtigste deltagere i skolen. Karakteristisk er
                    det, at titlerne på kapitlerne er forfatternes navne og ikke litterære temaer og
                    ideer, som det havde været normen i <em>Hovedstrømningers</em> tidligere bind, i
                    Naturalismen i England fx ”Britisk Frisind” eller ”Republikansk Humanisme”.
                    Hvert kapitel er lagt biografisk an med detaljer om ophav, uddannelse, rejser,
                    kærlighedsliv og med beskrivelse af pågældende forfatters temperament. Først
                    derefter går Brandes over til at beskrive udvalgte værker. </p>
                <p> Et andet træk er karakteristisk for disse kapitler, nemlig at de er
                    underopdelte. Først beskrives, hvordan Victor Hugo får succes med sine digte, og
                    hvordan hans teaterstykker bliver forbudt, men også hvordan en ung mand på 19 år
                    besøger ham i hans hjem og fremviser nogle helt moderne digte. Det er Alfred de
                    Musset, hvis ungdomsværk danner centrum i den sidste halvdel af kapitlet. Dermed
                    slår Hugo-portrættet over i et Musset-portræt. Noget tilsvarende sker flere
                    gange: Musset-portrættet deles med et George Sand-portræt, Henri Beyle
                    (Stendhal) sammenholdes med Prosper Mérimée, som sammenstilles med Théophile
                    Gautier. Dette er en måde for Brandes at fastholde de to intentioner: både at
                    beskrive en skole og en række individuelt determinerede forfatteres værker. </p>
                <p> Der er ingen tvivl om at Brandes har de vigtigste forfattere fra perioden med,
                    og at de behandles udførligt. Der er kapitler om Musset, Sand, Balzac, Beyle,
                    Mérimée, Gautier og Sainte-Beuve, der er delkapitler, hvor to eller flere
                    forfattere sammenlignes indbyrdes. Endelig er der kapitler om det romantiske
                    drama og om Sainte-Beuve og litteraturkritikken. I sammenligning med nutidige
                    litteraturhistorier passer dette udvalg af forfattere relativt godt. Men et
                    udvalg er det, og det er først i konklusionen, at Brandes forklarer sig
                    desangående: ”I Regelen har jeg kun kunnet og villet stille de typiske
                    Hovedskikkelser i Relief” (Brandes 1882:590), og, fortsætter Brandes: ”Der gives
                    jo nemlig i Slægten fra 1830 to Grupper af Forfattere, en lille, som har skrevet
                    for hele Jorden, og en større, som har skrevet for Frankrig, og kun den første
                    har jeg her villet fremstille i fuldt Lys” (Brandes 1882:591). Det første
                    selektionskriterium tillader at udvælge ”typiske Hovedskikkelser”, men typiske
                    for hvad? Typiske for den romantiske skole må det være, hvilket forklarer,
                    hvorfor en ellers vigtig og toneangivende forfatter som Alphonse de Lamartine
                    ikke får sit eget kapitel. Dennes <em>Méditations poétiques </em>fra 1820 blev
                    en kolossal succes og betragtes gerne som romantikkens begyndelse i Frankrig på
                    grund af det dominerende digter-jeg og dettes personlige og ofte melankolske
                    følelsestilstande. Imidlertid blev Lamartine i 1829 valgt ind i Det Franske
                    Akademi og i 1833 i Nationalforsamlingen. Denne politiske aktivitet passer ikke
                    ind i Brandes’ billede af den romantiske skole som værende den politiske verden
                    rygvendt, hvorfor Lamartine præsenteres som en forfatter, der blev overdøvet af
                    den succes, som opdagelsen af André Chéniers digte medførte. Man konstaterer
                    også, at Alexandre Dumas den ældres historiske romaner ikke behandles, hvilket
                    ligeledes kan forklares ved det ifølge Brandes atypiske i hans litterære
                    produktion: hurtigt skrevne historiske værker til masserne med berigelse snarere
                    end deltagelse i det romantiske program som endemål. Således kalder Brandes et
                    sted Dumas’ forfattervirksomhed for ”litterær industri” (Brandes 1882:25). Når
                    Gérard de Nerval og Eugène Sue ikke behandles, er det imidlertid nok snarere på
                    grund af deres værkers lokale forankring, således at de ikke matcher det i
                    øvrigt lidt uklare krav om at være ”skrevet for hele Jorden”. </p>
                <p> Angående Brandes’ udvalg af forfattere kan man endelig opholde sig ved den
                    kendsgerning, at kun én kvinde, George Sand, præsenteres i <em>Den Romantiske
                        Skole i Frankrig</em>. Marceline Desbordes-Valmores udgav <em>Elégies et
                        poésies nouvelles, Poésies inédites</em> og <em>Les Pleurs</em> med stor
                    efterfølgende succes i henholdsvis 1825, 1830 og 1833, altså midt i den periode,
                    som er fokus i Brandes’ bog. Louise Colet, der var tæt på både Alfred de Musset
                    og Gustave Flaubert, udgav digtsamlingen <em>Fleurs du Midi</em> i 1836, og den
                    for romantikernes miljø centrale Delphine de Girardin udgav <em>Poésies</em> i
                    1836. Ingen af dem får selvstændig behandling, ligesom Flora Tristans
                        <em>Pérégrinations d’une paria</em> fra 1838 end ikke nævnes. Brandes
                    indrømmer blot: ”Periodens store Kvindeskikkelse George Sand maa staae som
                    Repræsentant for Tidens Kvinder, hvor underholdende det end havde kunnet være at
                    skildre flere af de andre, den spirituelle Madame de Girardin, den elegiske
                    Madame Desbordes-Valmore, eller de to fritlevende Forfatterinder Madame d’Agoult
                    og Madame Allart” (Brandes 1882:590). Når Brandes kalder muligheden for
                    behandlingen af dem for ”underholdende”, kunne det være et udtryk for en
                    nedladende holdning til kvinders litterære produktion. Brandes siger således
                    også om George Sand: ”…næsten enhver af George Sands romaner bærer Præget af en
                    forskjellig mandlig Indflydelse […] Hun gjør sig atter og atter til Organ for
                    andres Ideer” (Brandes 1882:209). Det er under alle omstændigheder klart, at
                    hvad der gjaldt for Lamartine også gælder for disse kvinder: med deres
                    (køns-)politiske engagement passer de ikke ind i Brandes’ ide om den franske
                    romantik som en skole, der vender den politiske virkelighed, borgerskabet,
                    kapitalismen og arbejdslivet ryggen. Brandes ser dem som spirituelle og
                    fritlevende, men ikke som det, de også var, nemlig på en og samme tid politisk
                    engagerede og del af den romantiske skole. </p>
                <p> Det var ikke fuldstændighed, som var Brandes’ arbejdsprincip. I <em>Den
                        romantiske Skole i Frankrig</em> har han rigtig meget stof med, og han gør
                    som sagt status over sine undladelsessynder til sidst. Det var en anden
                    interesse, som bar Brandes’ arbejde, nemlig blikket for hvordan en skole på kort
                    tid og på baggrund af en trist politisk samtid opstår som beruset fællesskab for
                    relativt hurtigt at opløses i individuelle karrierer. Mellem værkets to dele kan
                    man allerede her udpege en af de metodiske spændinger i Brandes’ projekt:
                    forholdet mellem på den ene side den historiske determinisme og den heraf
                    afledte overpersonlige metaforik om strømme, bevægelser, kraftfelter, og på den
                    anden side Brandes’ biografisme med detaljerede portrætter af en omfattende
                    række forfatteres opvækst, liv og geni. </p>
                <p> I det følgende skal først Brandes’ fremstilling af den franske romantiks
                    politiske baggrund præsenteres. Der vil her være særlig fokus på, hvordan den
                    romantiske skole overskrider de reaktionære politiske, religiøse og økonomiske
                    kræfter, som i 1830 dominerer landet. Derefter skal Brandes’ argumentationsform
                    analyseres, idet hans stil, metaforik og patos også spiller en vigtig rolle i
                    argumentet for den romantiske skole som ”rigtig” reaktion. Til sidst skal nogle
                    litteraturhistoriografiske perspektiver fremhæves, idet Brandes’ værk kan
                    sammenlignes med to nutidige eksperimenterende versioner af fransk
                    litteraturhistorieskrivning. </p>

            </div>
            <div>
                <h2>b. Den politiske situation i Frankrig omkring 1830</h2>
                <p> Brandes’ udgangspunkt for sit litteraturhistoriske tableau er grundlæggende
                    politisk. I sin konklusion siger han: ”Vi saa, hvorledes Restaurationen og
                    Juste-milieu-Regimentet var den historiske Baggrund, fra hvilken Romantismen
                    sprang frem og uden hvilken den ikke kan forstaaes” (Brandes 1882:591). Han
                    udpeger et tiår, nemlig 1825-1835, i løbet af hvilket den franske litteratur
                    reagerede på en politisk situation. Sidstnævnte er relativt kompleks, og
                    Brandes, der jo var tidsmæssigt meget tættere på den, end vi er, giver derfor
                    også en indforstået udlægning heraf. En mere udførlig redegørelse kan derfor
                    være på sin plads. </p>
                <p> Efter Napoleon 1.s kejserdømme (1804-1815) fik Frankrig i 1815 igen et monarki,
                    der varede frem til 1830. Denne periode, Restaurationsperioden, deles gerne op i
                    to underperioder, således også af Brandes. Den første løb fra 1815 til 1824 med
                    den relativt forsonlige, i hvert fald forsigtige, Ludvig den 18. som konge. Ved
                    dennes død i 1824 indsattes Karl den 10., som til gengæld førte en
                    ultra-royalistisk og meget repressiv politik med stramning af love, censur,
                    kompensation til den hjemvendte adel og i det hele taget forsøgte at bringe
                    Frankrig tilbage til det absolutte monarki, som Revolutionen i 1789 havde
                    afskaffet. Efter seks år med dette meget katolske og anti-demokratiske regime og
                    diverse umotiverede udskiftninger på vigtige regeringsposter kom så
                    Julirevolutionen i 1830. Denne kaldes i fransk sammenhæng <em>Les Trois
                        Glorieuses</em>. I modsætning til den store revolution i 1789, der ret beset
                    varede 10 år og først afsluttedes med Napoleons statskup i 1799, udspillede
                    1830-revolutionen sig over blot tre dage sidst i juli. Ud over den sparsomme
                    blodsudgydelse betød denne revolutions hastige fuldbyrdelse, at de republikanske
                    kræfter, paradoksalt nok, ikke var organisatorisk klar til det regimeskifte, som
                    de brændende ønskede. </p>
                <p> Denne kendsgerning udnyttede moderate, royalistiske kræfter (og blandt dem
                    journalisten Adolphe Thiers, der i 1871 skulle blive præsident for den tredje
                    republik) til at indsætte hertugen Ludvig-Filip, ikke fra Bourbon-slægten, men
                    fra Orleans-slægten, som konge. Ludvig-Filip, der havde deltaget i revolutionen
                    i 1789 på oprørernes side, og som i begyndelsen af 1830’erne blev kaldt
                    ”Borgerkongen”, iværksatte reformer, men mistede relativt hurtigt sin
                    popularitet. Brandes kalder ham paraplykongen og tegner et billede af en konge,
                    hvis forstandighed og forsøg på at indynde sig hos befolkningen til en
                    begyndelse nok var nødvendig. Denne ”Popularitetsjagt” (Brandes 1882:12) blev
                    imidlertid med tiden af franskmændene og ikke mindst af pariserne opfattet som
                    uværdig, grænsende til selvydmygende småborgerlighed. </p>
                <p>Det franske samfund var med denne pseudo-royale ordning splittet: hoffet trak sig
                    tilbage, og hermed forsvandt en række hidtil fremtrædende kulturelle
                    adfærdsformer, mens bank- og finansverdenen overtog magten udstyret med nye og
                    mindre noble sociale praksisser og livsformer. Det var ikke længere
                    traditionelle værdier, men kapital og industri, der styrede de ledende lags
                    interesser. Samtidig hermed forsøgte den kultiverede del af det højere
                    borgerskab, der tidligere havde holdt salon for kunstnere og intellektuelle, at
                    blive gentrificeret som ny adel. Alt dette var ifølge kunstnerne uværdigt,
                    kedeligt og middelmådigt, intet andet end et <em>juste-milieu</em>-kongedømme,
                    et ”gråt i gråt”-samfund. Brandes konkluderer:</p>
                <blockquote> Intet Under, at Paraplyen snart blev dette Kongedømmes Symbol og Ordet
                    Juste-milieu (den rette middelvej), som Louis-Philippe en gang fint havde brugt
                    om den Bane, der burde slaaes ind paa, Øgenavnet for alt Svagt og Uenergisk, for
                    en Magt uden Glands og uden Værdighed (Brandes 1882:14). </blockquote>


            </div>
            <div>
                <h2>c. Litteraturhistorie mellem hovedstrømning og historisk spændingsfelt</h2>
                <p> Brandes’ reaktionsdiagnose er interessant på det argumentatoriske niveau. Han
                    påpeger, hvordan det er ”kunsten i sig selv,” der bliver tidens løsen. ”Under
                    Revolutionen havde Ungdommen tilbedt Friheden, under Napoleon Krigshæderen, nu
                    forgudede den Kunsten” (Brandes 1882:16-17). Med de politiske begivenheder i
                    1830 og finansborgerskabets magtovertagelse bliver kunsten ungdommens løsen. Når
                    Brandes hævder, at kunsten er en reaktion på det forløjede og kapitalgrådige
                    borgersamfund, jævnfører han det med, at den ikke længere er formel regelrethed
                    og symmetri eller indholdsmæssig idealisering. Kunst betyder fremstilling af det
                    naturlige, det sanselige, det anskuelige, det lidenskabelige. Man orienterer sig
                    mod tilblivelse og bevægelse og foragter forstandige stilregler og poetologiske
                    grundsætninger. </p>
                <p> Når Brandes’ argumentation i denne helt centrale del af værket er interessant,
                    er det fordi den tilsyneladende objektive beskrivelse ved nærmere eftersyn
                    snarere er en stilistisk dramatisering af en historisk spændingsfyldt situation
                    (her fremhævet): talrige ”Betingelser vare jo forenede, der med Magt maatte
                    drive unge urolige Gemytter ind i romantisk Sværmeri…”; ”<em>Begeistringen</em>
                    for Friheden i Kunsten”; ”Kunsten var det Høieste”, ”Ved den naturlige
                    Modsætning til Nyttelæren og Plutokratiet fik den aandelige <em>Strømning</em>
                    […] en <em>Svingning</em> ind i den principielle Opposition mod alt Bestaaende
                    og Vedtaget, og samtidigt langt heftigere Fart” (Brandes 1882:15); ”Der var
                    kommet en <em>Bevægelse</em> i Sindene, som mindede om Renaissancens” (Brandes
                    1882:18). Disse forhold fremlægges af Brandes som fakta, men uden at der gives
                    egentligt belæg herfor. Og dette sker, kunne man forsøgsvis hævde, fordi
                    Brandes’ interesse ligger et andet sted end i bevisførelsen. Han er ikke så
                    interesseret i sandsynliggørelse af de litteraturhistoriske årsagssammenhænge
                    som i karakteriseringen af det begreb, som allerede figurerer i titlen, og som
                    indledningsvis nævntes som noget, der lå Brandes på sinde i denne periode: den
                    romantiske skole. </p>
                <p>De træk, der optager Brandes ligger mindre i det diakrone perspektiv, som i
                    øvrigt efterfølgende får en central plads i værket, end i karakteristikken af
                    det udpegede tiår som et dynamisk kontinuum. De af Brandes anvendte termer til
                    bestemmelsen af den romantiske skoles opståen afslører dette med al tydelighed:
                    ”Bevægelse”, ”Magt der driver”, ”Uro”, ”Svingning”, ”Fart”, ”Strømning”. Der er
                    således tale om et felt, der snarere er domineret og animeret af fysiske kræfter
                    end af en historisk determineret reaktion på det foregående. Det er hele den
                    centrale ide i Brandes’ projekt om reaktion, der her får et supplement: denne
                    gruppe forfatteres interesser og ideer er nok en reaktion på en politisk
                    situation, men reaktionen overskrider også sin egen initiale negativitet, for så
                    vidt som den foregår i et elektrisk felt, der opfattes som fælles. Han
                    skriver:</p>
                <blockquote> Deres Sammentræf er elektrisk, de udvexle med ungdommelig Hast deres
                    Ideer, meddele hinanden deres Had, deres Sympathier og Antipathier, og disse
                    Væld af Følelser strømme sammen som Bække, der danne en Flod. (Brandes 1882: 22) </blockquote>

                <p>Den genkommende flodmetafor suppleres her med en metaforik, der gør det oplagt at
                    tænke Brandes’ decennium som et elektromagnetisk felt. Et sådant betegner jo
                    hvordan elektrisk ladede partikler, i dette tilfælde forfatternes og kunstnernes
                    ”had” og ”sympatier”, påvirkes af feltets kraft, og hvordan disse partiklers
                    bevægelse virker tilbage på feltet. Det er en afgørende pointe hos Brandes, at
                    romantikerne er enige om modstanderen, det pengesyge borgerskab, men deres
                    enighed kommer snarere af en fælles bevægelse, en elektrisk kraft end af klare
                    ideer eller af et romantisk program. Det er elektricitet, strøm, udveksling,
                    snarere end ideer og tanker. Brandes udpeger ganske vist Hugos forord til sit
                    drama Cromwell som en afgørende tekst for skolen, men han siger også, at det
                    ikke er helt klart for deltagerne i den romantiske skole, ikke engang for Hugo
                    selv, hvad teksten egentlig siger:</p>
                <blockquote> som Hugo i en Fortale paa nogle Snese Prosasider […] som maaske kun ere
                    halvveis sande eller utydelige, men som have den besynderlige Egenskab, at de
                    trods deres mere eller mindre bløde Former træde alle de overleverede Fordomme
                    paa Foden, saare alle de herskende Forfængeligheder, hvor de ere pirreligst og
                    ømmest, og samtidigt klinge som Lokketoner, som en Dumdristighed, som et Løsen i
                    en ny Slægts Øren […] Saa hænder det, at først En, saa En til, saa endnu En
                    kommer til den nye Retnings Talsmand, hver fra sit Udgangspunkt, hver med sin
                    Fortid, hver med sin Revolte, sin Ærgjerrighed, sine Savn, sit Haab, sin Villie
                    […] (Brandes 1882:21-22). </blockquote>
                <p> Victor Hugos uklare, men lokkende prosasider virker, for at blive i billedet,
                    snarere som den elektriske spole, der leder spændingsforholdet. Som Brandes i
                    citatet også understreger, er det afgørende, at dette romantiske felts ladninger
                    udadtil nok er kritiske og hånlige, men at feltet indadtil grundlæggende er
                    etisk. Således overskrides den blotte reaktion på en politisk skuffelse efter
                    1830 ved en positiv fælles etik: Beundringen er den værdi, som giver mening til
                    elektriciteten, kræfterne, strømmen. Brandes påpeger gentagne gange, at denne
                    skoles kendetegn er den uberegnende hyldest til hinanden, det er broderskabets
                    sikkerhed, som giver feltet dets sammenhængskraft. Et eksempel herpå er, at
                    forfatterne deler følelsen af som forfattere at være samfundsmæssigt udstødt.
                    Ikke fordi de endnu har skrevet sig til en sådan position, men mere fordi de på
                    ingen måde kan forstå sig selv som del af det nye borgerlige finanssamfund.
                    Denne reaktion forekommer dem hver især naturlig, og selv-eksileringen er
                    nødvendig, men det er i mødet og den <em>fælles</em> følelse af denne
                    nødvendighed, at reaktionen bliver til skoledannelse. Ifølge Brandes er det
                    erfaringen af dette skæbnefællesskab, som bevirker, at den romantiske skole fra
                    at være en negativt ladet og blot reagerende kreds bliver en selvbekræftende og
                    udfarende elektrisk kraft i det litterære og politiske landskab. </p>
            </div>

            <div>
                <h2>d. Tre hovedidéer i den romantiske skole</h2>
                <p> At et sådant fællesskab – der først var reaktion mod spidsborgerskab,
                    kapitalisme og normativ kunstopfattelse og siden elektrisk energifelt uden klare
                    programmatiske ideer – kunne opstå og efterfølgende producere vigtig litteratur
                    fremgår af en anden kendsgerning. Dette elektromagnetiske felt udgøres nemlig,
                    som nævnt en passant tidligere, af alle mulige kunstnere: forfattere, musikere,
                    billedkunstnere, komponister og kritikere, der ikke var fælles om et program. De
                    fandt hinanden og samarbejdede ud fra en vilje til brud og oprør, og deres
                    selvforståelse var funderet i en ide om udstødthed som essentielt træk ved
                    kunstneren. De var hverken hofmænd (som Racine eller Molière i 1600-tallet)
                    eller verdensmænd (som Voltaire eller Diderot i 1700-tallet), men nærmest på
                    forhånd udstødt. Man ville heller ikke længere lefle for publikums dårlige smag
                    og forudfattede ideer. Brandes taler om, at den romantiske skoles kunstnere vil
                    være kunstnere som sådan og ikke længere følger tidens ”Overstrøm” bestående af
                    opinion, fordomme og konventioner. De vil lade sig drive af tidens understrøm:
                    en ”Klasse af Tilskyndelser som endnu ikke have vundet Form, men som ligge i
                    Luften” (Brandes 1882:30). Dette er ”Bestræbelsernes forenende Element” (Brandes
                    1882:30). Igen karakteriserer Brandes altså den romantiske skole i naturfysiske
                    termer: strømme, elementer, formløshed, luft osv. som betingelsen for det
                    kunstneriske fællesskab, af hvilket der med tiden vil uddestilleres individuelle
                    baner. </p>
            </div>

            <div>
                <h2>e. Litterære kontraster</h2>
                <p>Det bliver helt tydeligt, at skolens vilje til samhørighed kommer før ideerne,
                    når Brandes skal redegøre for, hvad der egentlig udkrystalliseres i og med dette
                    fællesskab. Brandes udpeger tre træk ved den romantiske skole, hvoraf det første
                    virker programmatisk, og de to næste virker annullerende på det første. Det
                    første, som kommer fra Victor Hugo, angår en ny definition af litteraturens
                    indhold. Litteraturen skal integrere modsætninger og ikke længere iscenesætte
                    typer. Den skal heller ikke længere bygge på det sandsynlige og troværdige, men
                    på det sande og naturlige. Hugo siger i sit berømte forord, at det virkelige
                    skal kaldes frem fra umiddelbare kontraster og modsætninger som skøn/grim,
                    dyd/last, god/ond. Litteraturen skal ikke adskille disse på moralsk vis og
                    udpege det gode og skønne som højere end det slette og grimme, men repræsentere
                    dem i integreret form: Under sin parade kan kejseren udmærket være nervøs for,
                    om hans triumfvogn vælter. Og dommeren kan godt blive så sulten, at hans
                    retfærdighedssans vakler. Sådan er den menneskelige natur i virkeligheden, og
                    det er sådan, at litteraturen skal fremstille den.</p>
            </div>

            <div>
                <h2>f. Det overnaturlige</h2>
                <p> Brandes fremhæver imidlertid et træk ved den romantiske litteratur, som <em>de
                        facto</em> afmonterer denne poetik fra det naturalistiske register. For det
                    første overdrives disse kontraster i den romantiske litteratur og handler
                    snarere om relationen mellem det naturlige og det overnaturlige end om at
                    udpinde og sammenstille kontraster i den menneskelige natur. Romantikerne har
                    svært ved at nøjes med prosaiske hverdagsimmanente modsætninger, og Brandes
                    giver en række overbevisende eksempler på, hvordan romantikerne i virkeligheden
                    er mest interesserede i at fremhæve modsætninger mellem hverdagen og det
                    overnaturlige. Tekster af Sand, Hugo og Balzac nævnes som eksempler på, hvordan
                    det fantastiske er et vigtigt element som modpol til den slette virkelighed anno
                    1830. </p>
                <p>En roman som demonstrerer denne konfiguration af det overnaturlige og fantastiske
                    midt i den nye sociale og politiske virkelighed er Balzacs <em>La Peau de
                        chagrin</em> fra 1831 (Brandes 1882:245-248). Den begynder med, at en ung
                    mand, Raphaël, der har mistet sine sidste penge i hasardspil, nu vandrer
                    fortvivlet rundt ved Seinen og vil drukne sig. Han går åndsfraværende ind i en
                    antikvitetsbutik og kommer i besiddelse af et magisk skind, der opfylder alle
                    ønsker. Prisen herfor er imidlertid, at den unge mands liv forkortes tilsvarende
                    med hvert opfyldt ønske. Det første, Raphaël ønsker sig, er en stor middag, og
                    straks møder han en række journalistvenner, af hvem han inviteres med til en
                    storslået og dionysisk banket hos en rig finansmand. Romanen udspiller sig i
                    oktober 1830, det vil sige nogle måneder efter Julirevolutionen, og romanens
                    unge mænd er alle præget heraf i deres politiske forvirring og desillusion over
                    det ”nye” regime, samtidig med at de nyder højre seinebreds, dvs. byens nye
                    reelle magtcentrums rigdomme. Efter at have levet livet, være blevet rig og fået
                    succes i det mondæne Paris ældes Raphaël hurtigt, renoncerer på alt og, i en
                    slags begærsbiologisk paradoks, dør han af sit eneste tilbageværende ønske:
                    ønsket om at leve. Det eksemplariske ved romanen i forhold til Brandes’ diagnose
                    af den franske romantik ligger i, hvordan en hverdag, der skildres på baggrund
                    af en politisk utilfredsstillende virkelighed, samtidig udstyres med et
                    fantastisk, overnaturligt element. </p>

            </div>
            <div>
                <h2>g. Den romantiske skole og den klassiske stil</h2>
                <p>Der er noget overbevisende ved Brandes’ analyse af, hvordan nogle af de vægtige
                    romantiske værker overskrider (eller glemmer) den poetik, som ellers var disse
                    værkers udgangspunkt. Brandes peger imidlertid på et andet forhold, som virker,
                    ikke overskridende, men snarere denaturerende på den romantiske poetik. Det er
                    et forhold, der fortjener opmærksomhed, da det sandsynligvis kan forklare
                    Brandes’ beskrivelse af den romantiske skole som elektrisk felt. Han hævder
                    nemlig, at de modsætninger, som romantikerne opsøger, i virkeligheden er
                    klassiske antiteser, og at de fastholder disse modsætninger i stramme klassiske
                    former: De er romantikere, men i antikke former; Brandes siger, at de er
                    ”klassikere”, således at det lidenskabelige og stormende tøjles i klassiske
                    former. Hos Goethe, i anden del af Faust fx, flyder det kraftfulde indhold ud
                    over formen, mens det hos franskmændene holdes fast i klassiske former og
                    strukturer. Brandes sammenligner Victor Hugo med ingen anden end Pierre
                    Corneille, ophavsmanden til det klassicistiske drama i Frankrig (Brandes
                    1882:39). Hvor påpegningen af det overnaturlige og fantastiske i de litterære
                    værker nok korrigerer den romantiske skoles selvforståelse, men også hurtigt
                    forlades af Brandes, er pointen om den stilistiske og formelle strenghed hos
                    romantikerne et træk, som Brandes til gengæld vender tilbage til fra start til
                    slut i sin gennemgang af den romantiske skoles forfattere. Om Charles Nodier,
                    sammen med André Chénier den ene af romantikkens inspirationskilder, hedder det
                    således:</p>
                <blockquote> Hvor ivrig en Forfægter Nodier end var af de nye Retninger i
                    Litteraturen, saa forblev han i stilistisk Henseende Conservativ og udtrykte det
                    nittende Aarhundredes Fantastik i det syttende Aarhundredes strenge og
                    gjennemsigtige Udtryk. Dristig indtil Randen af det Afsindige i sine Indfald er
                    han forsigtig og klar i sin Form” (Brandes 1882:59). </blockquote>

                <p>I forbindelse med Chénier, altså skolens anden inspirationskilde, taler Brandes
                    om ”Stilens Kydskhed” og ”Fremstillingens ædru Klarhed”. Nodier og Chénier gav
                    således skolen følgende stilistiske udgangspunkt:</p>
                <blockquote> Et Grundlag af denne Art var det, den nye romantiske Skole fandt at
                    bygge videre paa: den ædleste Simpelhed i Sproget, Tegningens Rigtighed, en
                    græsk Rytmik i alle Overgange, Basreliefets skjønne Linier, usammensatte Farver
                    og strenge Form” (Brandes 1882:111). </blockquote>
                <p>Brandes fortsætter med at karakterisere stil og form hos snart sagt alle
                    romantikerne ud fra denne ide om det klassiske. Om George Sand hedder det
                    således: <blockquote> Hun er romantisk ved sin Enthousiasme, ved sin Given sig
                        hen med hele sin Personlighed i Følelser, der trodse Regel og Norm, men hun
                        er i streng Forstand klassisk ved Periodernes Regelbundethed, ved Formens
                        abstracte Skjønhed og Farvegivningens Ædruelighed (Brandes 1882:206-207).
                    </blockquote> En tilsvarende karakteristik får Mérimée: <blockquote> Man kan
                        uden Vanskelighed godtgjøre, at Mérimée som Digter til trods for sin Stils
                        Tilbageholdenhed og klassiske Strenghed i mange Henseender er en udpræget
                        Repræsentant for den fransk-romantiske Aandsret (Brandes 1882:347).
                    </blockquote> Og Brandes fortsætter: ”Mérimée’s Forbeholdenhed og Discretion
                    giver sig sit sidste Vidnesbyrd i hans Stils klassisk-elegante Strenghed”
                    (Brandes 1882:411). Om Stendhal (Brandes bruger hans civile navn Henri Beyle)
                    siges det indledningsvis, at han mener, at ”man bør være ’romantisk’ med Hensyn
                    til Ideerne, thi det er ’Aarhundredets Fordring’, derimod bør man forblive
                    klassisk i Udtryksmaaden, i Sprogform og Vendinger […] Man bør stræbe efter at
                    skrive som Pascal, Voltaire, La Bruyère” (Brandes 1882:72-73). Og Brandes
                    konkluderer angående Stendhal: ”Det er tydeligt nok, at for Beyle bestod til
                    Syvende og Sidst Lykken i Klarhed” (Brandes 1882:325). I forbindelse med
                    Théophile Gautier taler Brandes om ”Formens Fuldkommenhed og Finhed, Rimenes
                    strenge Renhed og sikkert afpassede Harmoni” (Brandes 1882:433). </p>
                <p>Brandes finder denne klassiske stilkvalitet hos alle de forfattere, han
                    beskæftiger sig med. Han annoncerede det i øvrigt bombastisk allerede i sin
                    indledende karakteristik: ”Alle de franske Romantikere [er] Klassikere. Mérimée
                    er en Klassiker, Gautier en Klassiker, George Sand en Klassiker, ja selv Victor
                    Hugo er klassisk” (Brandes 1882:39). Paul V. Rubow mener, at ideen om den
                    franske romantiks klassicisme altid havde været til stede hos Brandes, men at
                    det først var efter at have gennemarbejdet den tyske og engelske romantik, at
                    han med sikkerhed kunne fastslå dette særlige stiltræk (Rubow 1932:15-17). Dette
                    giver god mening, men man kan imidlertid også knytte ideen om romantikernes
                    klassicisme til beskrivelsen af det litterære spændingsfelt, som vi nævnte
                    tidligere.</p>
                <p>Det er i sig selv påfaldende, hvor stringent Brandes anvender de samme begreber
                    til at betegne romantikernes stil: renhed, klarhed, strenghed, symmetri,
                    ædruelighed. Men det er endnu mere påfaldende, at denne karakteristik, der
                    virker lige så apodiktisk som uunderbygget, synes at stride mod den almindeligt
                    herskende opfattelse af, hvad romantisk stil er. Brandes definerer sidstnævnte
                    således: ”Hvis man ved Romantik, som man plejer, forstaaer et Overskud af
                    Indholdet, over formen, et af forstandige Former ubehersket Indhold […] saa ere
                    alle de franske Romantikere Klassikere” (Brandes 1882: 39). </p>
                <p>Man kan heraf slutte, at der i den klassiske stil er et mere afstemt forhold
                    mellem indhold og form, og at formen behersker indholdet. Mere præcist
                    formuleret kan man med Aristoteles sige, at de to kvaliteter, som skal være
                    afstemte i den klassiske stil, er klarhed og afvigelse. I sin <em>Poetik</em>
                    skriver Aristoteles således: <blockquote>Det sproglige udtryk er godt når det er
                        tydeligt og ikke tarveligt. Tydeligst er nu det, der består af de hjemlige
                        ord, men det er ganske vist også tarveligt […], fornemt er det som aflægger
                        de altfor dagligdags ord og bruger mere fremmedartede […]. Men hvis man
                        udelukkende bruger den slags udtryk, vil sproget enten blive
                        uigennemskueligt (en gåde) eller barbarisk [...] Man bør altså anvende en
                        blanding. (Aristoteles 1999: 51-52).</blockquote></p>
                <p> Således er Aristoteles’ kvalificering af klassisk stil (<em>lexis</em>) dobbelt:
                    den skal være klar og tydelig og samtidig have noget særligt over sig, en
                    fremmedhed, der adskiller den fra almindelig tale. Man kan sige, at den
                    klassiske stil er sig afvigelsens poetiske effekter bevidst, samtidig med at den
                    også ved, at denne afvigelse ikke må overskride den umiddelbare forståeligheds
                    grænser. Det er nødvendigt at fjerne tanken fra dens normale og slidte udtryk,
                    på den betingelse, at klarheden holder øje med den stilistiske afvigelse og, som
                    et stilistisk over-jeg, forpligter den på tanken, hvis udtryk dermed ikke bliver
                    ”barbarisk” eller ”uigennemskueligt”. </p>
            </div>
            <div>
                <h2>h. Stil og felt</h2>
                <p> Hvis man nu sammenholder Brandes’ bestemmelse af den romantiske stil i Frankrig
                    med Aristoteles’ definition af stilens rum via koordinaterne afvigelse og
                    klarhed, kommer et særligt perspektiv frem. Når Brandes konstant karakteriserer
                    romantikernes stil som klassisk gennem prædikaterne klarhed, renhed,
                    ædruelighed, symmetri osv., så skal man ikke blot forstå dette som normative
                    stilkrav. For Aristoteles var klarheden en slags sprogligt relæ, der holdt opsyn
                    med afvigelsen, og som kunne slå denne fra, hvis den skulle blive for
                    overspændt. Logikken tilsiger i virkeligheden, at – hvis der er høj grad af
                    klarhed, renhed og ædruelighed hos romantikerne – det måske netop er, fordi der
                    i deres værker er kraftfulde tendenser til afvigelse. Eller for at blive i
                    billedet: Hvis der er høj spænding i det romantiske indhold, så skal der også
                    være et velfungerende og afprøvet relæ, der er på niveau med feltets
                    udladninger. </p>
                <p> Dermed er klarheden ikke bare en kvalitet ved syntaks, ordvalg, genrer og
                    idealtyper. Den er en operation. Den er klargørende og rensende uden, at dette
                    sker i forhold til historiske normer for, hvordan litteratur bør være. Hvis den
                    romantiske stil på egensindig vis kan siges at udtrykke den komplekse
                    følelsesmæssige, sociale eller politiske erfaring, kan det klare og rene udtryk
                    forstås som en opklaring og rensning af en sådan kompleks romantisk erfaring.
                    Der er således ikke bare tale om en tradition for at skrive efter særlige regler
                    og om at respektere visse normative stilkrav. Den stilistiske klarhed kan
                    snarere siges at være operativ som kontinuerlig sproglig opklaring og afklaring
                    af en kompleks ny virkeligheds indtræden i sproget. </p>
                <p> Brandes påpegede, hvordan romantikernes program til at begynde med ikke var
                    særlig klart, og at det faktisk først er med skolens ophør og de individuelle
                    forfatterkarrierer, at klare ideer står frem. At tænke det retfærdige, det
                    egalitære, det sande og det politiske midt i en ny tumultarisk virkelighed,
                    forudsatte således, ifølge Brandes, at ideerne blev ledet gennem det initiale
                    kraftfelts højspænding (hengivenhed og beundring) og herefter formgivet. Det er
                    her klarheden som operation er vigtig, fordi det er den – og ikke
                    overensstemmelsen med det normative – der skal garantere, at udvindingen af de
                    nye ideer respekterer tænkningens nye politiske virkelighed, dens empiriske
                    mulighedsbetingelse. Det er på den måde, at enheden mellem tanken og
                    stiliseringen hver gang skal klargøres, thi tænkningen af det nye skal udvinde
                    sin ideale, sikre sfære af sig selv med udgangspunkt i nye sansninger, nye
                    politiske forhold og nye sociale praksisser. Klarheden bliver den operation, der
                    garanterer, at kraftfeltets konfuse og tilblivende ideer fastholdes, løbende
                    afklares og renses, så de kan forblive tro mod deres dynamiske natur i videre
                    udvikling i de forskellige forfatterkarrierer. Disse oprindeligt uklare, men
                    fælles ideer er indholdet i det spændingsfelt, som Brandes kaldte den romantiske
                    skole, og da han påpegede, at en rigtig reaktion er ”kort, kraftig” i modsætning
                    til den danske ”Sump”, kunne man hævde, at reaktionens rigtige form i Frankrig
                    netop er klargørelsens form. Den romantiske skole identificerer en lang række
                    ideer, der endnu ikke er blevet normer eller ideelle, men som stadig er under
                    tilblivelse, og det er de enkelte romantiske forfatteres egne karrierer, der
                    først vil udmønte disse </p>

            </div>
        </div>
        <div class="chapter">
            <h1 id="modtagelse">4. Modtagelse og efterliv</h1>
            <div>
                <h2>a. Den lokale modtagelse</h2>
                <p> Efter den store debat omkring forelæsningerne og Georg Brandes’ person i starten
                    af 1870’erne var det med tiden blevet <em>Hovedstrømningers</em> lod ikke at få
                    særlig opmærksomhed i Danmark. Brandes’ polemiske og aggressive <em>ad
                        hominem</em>-stil var blevet bemærket i udlandet, men i Danmark havde den
                    medført en slags generaliseret bagatellisering af <em>Hovedstrømninger</em>,
                    nærmest en slags non-reception projektets ambition og kvalitet taget i
                    betragtning. Med <em>Den romantiske Skole i Frankrig</em> fra december 1882
                    synes dette at ændre sig. I <em>Ude og Hjemme</em> anmelder Sophus Schandorph
                    bogen meget positivt og bemærker, at Brandes ikke længere er ”Agitator”
                    (Schandorph 1883:197), og i <em>Illustreret Tidende</em> konkluderer H.S.
                    Vodskov tilsvarende: ”Overgangen fra Polemiker til Videnskabsmand er i alt
                    Væsentligt fuldbragt” (Vodskov 1883:271). </p>
                <p> Også det nationalliberale <em>Dagbladet</em> var påfaldende venligsindet over
                    for bogen (Knudsen 1988:210), ligesom S<em>ydsvenska Dagbladet Snällposten</em>,
                    udgivet i Malmø, ligeledes omtaler værket i forbindelse med en gennemgang af
                    ”Nyheter från den nya skolan” med blik for stemningsændringen i forhold til de
                    foregående bind, eksempelvis i bemærkningen om, at Brandes stadig ikke er fri
                    for ”fanatism”, men at han i sin grundholdning alligevel fremtræder ”mera mogen,
                    mera fulländad än någonsin förr” [mere moden, mere fuldendt end nogensinde før]
                        (<em>Sydsvenska Dagbladet Snällposten</em> 1883: upagineret). Man får en
                    fornemmelse af, at det længere ophold i udlandet har gjort behovet for polemik
                    mod Danmark mindre aktuelt for Brandes – samtidig med, at han nu vender hjem og
                    måske også har interesse i at blive modtaget som en anden og mindre krigerisk
                    type kritiker. </p>

            </div>
            <div>
                <h2>b. Modtagelsen i Frankrig</h2>
                <p>Det var Brandes’ store drøm at blive anerkendt i Frankrig. I et brev fra 1888 til
                    Georges Noufflard, en kunstkender, med hvem han havde rejst i Italien, skriver
                    han: <blockquote>Je lis toujours beaucoup de Français. J’aime votre littérature
                        plus que toute autre. J’ai écrit plus de livres sur la France que sur tout
                        autre pays et pourtant je suis parfaitement inconnu en France. Quand j’avais
                        écrit un seul article sur les Flamands on était prêt à m’ériger des statues
                        en Flandre; tous les poètes m’envoyaient leurs œuvres, tous les journaux
                        parlaient de moi. Quand j’ai écrit deux petits articles sur les écrivains
                        Russes sans même savoir leur langue, on a été tellement touché de mes
                        connaissances qu’on m’a loué, m’a traduit, m’a fait venir. Sur la France
                        j’ai écrit plus de volumes que je n’ai écrit d’articles sur la Russie, et on
                        sait à peine que j’existe. Un certain Charles Simond veut me traduire;
                        depuis deux ans il cherche en vain un éditeur, bien que Paul Bourget m’ait
                        offert d’écrire une introduction. Cela m’attriste un peu, car une réputation
                        n’est pas consacrée aussi longtemps que la France n’a pas dit son mot.
                        (Brandes 1952:131-132) [Jeg læser stadig meget på fransk. Jeg elsker Deres
                        litteratur mere end nogen anden. Jeg har skrevet flere bøger om Frankrig end
                        om noget andet land, og alligevel er jeg aldeles ukendt i Frankrig. Da jeg
                        havde skrevet en enkelt artikel om flamsk litteratur, var man parat til at
                        rejse mig en statue; alle digtere sendte mig deres værker; alle aviserne
                        talte om mig. Da jeg havde skrevet to små artikler om russiske digtere,
                        endda uden at kende sproget, var man så rørt over min viden, at jeg blev
                        rost, oversat og inviteret til at komme. Jeg har skrevet flere bøger om
                        Frankrig, end jeg har skrevet artikler om Rusland, og man ved knap nok, at
                        jeg eksisterer. En vis Charles Simond vil oversætte mig; han har i to år
                        forgæves ledt efter en udgiver, selvom Paul Bourget for længe siden lovede
                        at skrive en introduktion. Det ærgrer mig, for en forfatters anseelse er
                        ikke stadfæstet, så længe Frankrig ikke har afsagt sin dom”].
                    </blockquote></p>
                <p> Først i 1902 blev Brandes’ <em>Den romantiske Skole i Frankrig</em> som det
                    eneste af de seks bind oversat til fransk. Det skete i øvrigt fra den tyske
                    oversættelse, ikke den danske originaludgave, og denne franske version
                    indeholder en meget rosende introduktion af den – i sammenligning med
                    forfatteren Paul Bourget – mindre kendte æstetik-professor Victor Basch (Basch
                    1902). Til gengæld kom der i 1893 en længere og ganske kritisk reaktion på
                    Brandes’ <em>Hovedstrømninger</em> af kritikeren Jean Thorel. Heri begynder
                    Thorel med at hævde, at Brandes er polemiker og partisan for et anti-religiøst
                    og anti-kirkeligt parti, og at det var denne positionering, der i Danmark
                    indledningsvis skabte Brandes’ ry og succes hos ungdommen. Dernæst hævder
                    Thorel, at Brandes’ engagement i en doktrin fra Oplysningstiden på invaliderende
                    vis præger <em>Hovedstrømninger</em>. For det første er der en indre modsætning
                    mellem ideen om hovedstrømninger og den måde, Brandes fra de første sider
                    begrænser sit korpus til visse centrale grupper og visse store bevægelser. </p>
                <p>Problemet for Thorel er, at Brandes’ selektionskriterium hverken ligger i
                    formelle bestemmelser angående litterære genrer eller i idehistoriske forhold,
                    som objektivt kan siges at have bestemt de europæiske hovedstrømninger. De
                    behandlede hovedstrømninger er dem, der peger frem mod 1848, det store
                    europæiske revolutionsår, og som derfor er vigtige for den litterære udvikling.
                    Men Brandes, hævder Thorel, havde på forhånd defineret sit projekt ud fra et
                    skema indeholdende revolution, reaktion og overskridelse heraf, som så udfyldes
                    med passende værker, og som til gengæld ikke har plads til værker, genrer,
                    forfattere eller ideer, som ikke passer. Ideen om hovedstrømning er således ikke
                    blot tautologisk, men ideologisk. Brandes, hævder Thorel, havde på forhånd lagt
                    sig fast på, at de, der overskred reaktionen, kunne kaldes hovedstrømninger,
                    således at Brandes forudsætter det, han vil bevise. Ligeledes havde Brandes
                    besluttet, at denne overskridelse skulle pege frem mod revolutionerne i 1848, og
                    det er ifølge Thorel et ideologisk valg, hvorfor Brandes, der stræber efter at
                    anerkendes som videnskabsmand, blot skal kaldes polemiker. </p>
                <p>Thorel kritiserer endvidere Brandes’ ide om litteraturen som kunstform, der
                    sætter problemer under debat, idet han spørger, hvor det stiller kanoniske
                    værker, <em>les chefs-d’oeuvres</em>, der ikke på den måde er aktuelle, men dog
                    stadig læses, analyseres og tolkes. Endvidere gør Thorel opmærksom på, at det
                    drama i seks akter, som Brandes annoncerer i første bind, faktisk er fejlagtigt
                    disponeret. Hans fokus på Den Franske Revolution i 1789 gør, at
                    emigrantlitteraturen med fx Chateaubriand og Madame de Staël skulle komme først
                    og have fx den tyske Athenæum-romantik som efterfølger. Men opgøret med
                    Weimar-klassikken i Jena og Berlin havde ikke blot varet et stykke tid, det var
                    sådan set også allerede afsluttet, da de franske emigranter skrev. Thorel
                    slutter sin kritik af med følgende passus: <blockquote>Un avocat ayant une cause
                        à défendre: en résumé, c’est là tout M. Brandes, et c’est ce qui fait, selon
                        nous, tout le vice de son œuvre. Elle n’est qu’un long plaidoyer, confus et
                        indirect, en faveur d’une cause, et d’une cause étrangère à la littérature.
                        M. Brandes a déclaré lui-même qu’il n’a eu en vue, en composant cette
                        histoire dite des principaux courans [sic] de la littérature, que le progrès
                        des idées libérales (Thorel 1893:358) [En advokat, der forsvarer en sag. Dét
                        er hele hr. Brandes’ værk og det er efter min mening hele problemet med det.
                        Det er blot et langt, rodet og indirekte forsvar for en sag, der er fremmed
                        for litteraturen. Hr. Brandes har selv erklæret, at han i sin fremstilling
                        af litteraturens hovedstrømningers såkaldte historie kun havde de liberale
                        ideers fremskridt for øje.] (Thorel 1893:358)]</blockquote></p>
                <p>At Brandes er polemiker, eller bare polemisk, er jo ikke nogen nyhed. Og at dette
                    femte bind i fremstillingen muligvis kan virke ”løst”, er heller ikke nyt. Man
                    kan godt følge Thorel i de fleste af indvendingerne, men spørgsmålet er, hvilke
                    konsekvenser disse bør få for dommen over Brandes’ værk. Thorel virker pikeret
                    over Brandes’ metodiske friheder og fastslår fra starten, at værket lider under
                    disse i en grad, så det ikke kan tages alvorligt fra videnskabeligt hold.</p>
                <p>Hvis vi imidlertid i dag betragter Brandes’ værk som det, det er, en
                    litteraturhistorie, så virker det retteligt ganske inspireret og ”elastisk”, som
                    William Barry skriver i en anmeldelse i the Bookman fra 1904 (Barry 1904:97).
                    Man kunne også sige, at det er selvstændigt, i den dobbelte betydning af ordet:
                    på den ene side autonomt og individuelt selvsikkert, hvilket i en videnskabelig
                    sammenhæng dermed også betyder selvisolerende. Brandes’ værk står selv, men
                    befinder sig dermed også videnskabeligt set alene. At denne selvstændighed var
                    et problem i samtiden, kan man forstå og i hvert fald med Thorel konstatere,
                    mens den fra et moderne perspektiv fremstår anderledes interessant. Hvis man
                    punktvis nok kan følge Thorel i visse af hans indvendinger, virker hans
                    diskvalificering af Brandes som litteraturhistoriker på baggrund af hans for
                    selvstændige metode i dag gammeldags, hvilket omvendt kunne synes ensbetydende
                    med en potentiel videnskabelig modernisme i Brandes’ projekt.</p>
            </div>
            <div>
                <h2>c. Eksperimentel litteraturhistorieskrivning </h2>
                <p> Man kan sammenligne Brandes med to nyere og markante eksperimenter inden for
                    fransk litteraturhistoriografi. Særlig i den angelsaksiske forskningsverden har
                    man siden ca. 2000 forsøgt at formulere nye versioner af fransk
                    litteraturhistorie, blandt andet ved at sætte parentes om ellers klassiske og –
                    skulle man synes – mere eller mindre uomgængelige kategorier som periode, stil,
                    historisk baggrund og forfatter. </p>
                <p> Det første i denne række af eksperimenterende litteraturhistoriografiske forsøg
                    udkom i 1998 og bar netop titlen <em>A New History of French Literature</em>
                    (redigeret af Denis Hollier). Gennem en lang række kortforms kapitler (værket
                    tæller 165 bidragydere!) udpeger bogen, hvad man kunne kalde ”litterære
                    begivenheder”, der ikke i første omgang er genkendelige for læseren gennem
                    overgribende kategorier som periode (fx klassicisme, romantik, naturalisme),
                    genrer (fx roman, tragedie, sonet) eller historisk situation (fx politisk
                    regime). </p>
                <p> Kapitlerne er oftest forankret i en for klassiske litteraturhistorier upåagtet
                    dato, en ukendt person eller en socialhistorisk anekdote. Et kapitel, der
                    egentlig handler om Voltaires dramatiske produktion og æstetisk smag i
                    oplysningstiden, har således titlen: ”1759, 23 april. The Duc de Lauragais pays
                    the Théâtre-Francais an Indemnity of 12.000 Livres to Remove Spectators from the
                    Stage”. Kapitlet handler om, hvordan den skuespiller, der havde spillet kongen i
                    Voltaires tragedie <em>Sémiramis</em>, var snublet over de privilegerede
                    tilskuere, der havde råd til at købe siddepladser på selve scenen og på tætteste
                    hold (og højlydt) kunne more sig over, hvad der ellers var et alvorsmoment i
                    tragedien. Hertugen af Lauragais betalte derfor teatret for at få fjernet alle
                    disse pladser til de resterende forestillinger, og dermed skabtes der en helt ny
                    opfattelse af kunstværket som autonom fiktion, som det nye borgerskab på afstand
                    skulle betragte i respektfuld alvor. Ud over denne overraskende, men
                    overbevisende forbindelse mellem upåagtede begivenheder og nye afgørende
                    litterære former og ideer, er det interessante, at et værk – i dette tilfælde
                    Voltaires – behandles i andre artikler under andre synsvinkler (hvilket fx også
                    gælder Marcel Proust og surrealismen), således at værket eller perioden fremstår
                    som en krydstematiseret spænding frem for i enhedens lys at være bundet til a
                    priori-kategorier som forfatterens intention, tid og genrer. </p>
                <p> Det andet eksempel på eksperimentel litteraturhistoriografi hedder <em>French
                        Global. A New Approach to Literary History</em>, redigeret af de to
                    Harvard-professorer Christie McDonald og Susan Suleiman. Den udkom i 2011 og
                    havde som ide, at fransk litteratur var blevet til, ikke indenfor et geografisk
                    og politisk kontinuum, nationen, men i mødet og udvekslingen med andre kulturer.
                    Fransk litteratur er en ”interaktionslitteratur”, hvis vigtigste værker alle på
                    helt forskellige måder og niveauer var betinget af møder og forhandlinger med
                    andre politiske, geografiske, lingvistiske, etiske og æstetiske forhold. Fra
                    Montesquieus persere til ireren Samuel Beckett, der som bekendt skrev sine
                    stykker på fransk, fra Pierre Corneilles Ødipus til nutidige afrikanske
                    frankofone forfattere, Honoré de Balzac og erobringen af Algeriet i 1830 eller
                    Gustave Flauberts orientalisme osv. Alle er de i høj grad og på meget forskellig
                    vis blevet til i mødet med en eller anden form for kulturel ”andethed”. Dette
                    greb tillader ikke blot at fremkalde en række udvekslinger mellem fransk
                    litteraturs kanon og en generaliseret kulturel andetheds liv heri; den formår
                    også at vise, at porøsiteten i det nationales grænser historisk set er et både
                    genkommende og produktivt træk ved en litteratur, der ellers nok så ofte nok er
                    blevet betegnet som både selvtilstrækkelig og stolt i sin nationale
                    selvforståelse. <em>French Global</em> er da også følgelogisk organiseret i
                    hoveddele, hvis titler (<em>Spaces</em>, <em>Mobilities</em> og
                        <em>Multiplicities</em>) ligger langt fra gængse temporale og æstetiske
                    litteraturhistoriografiske kategoriseringer som fx genre, stil, periode og
                    århundrede. </p>
                <p> Disse to nye litteraturhistorier både overrasker og overbeviser med hver sit
                    ikonoklastiske greb, hvis man accepterer den præmis, de er konciperet og skrevet
                    på. De har en klar ide om, at en afsakralisering af ovennævnte gængse
                    litteraturhistoriografiske begreber fra organiserende kategorier til ad-hoc
                    analytiske redskaber vil tillade andre og usete problemastillinger at træde
                    frem. Således tænker disse to nyere eksempler på litteraturhistoriografi deres
                    genstand som dynamisk, som spænding, som konflikt, idet de mobiliserer en række
                    nye begreber til at koordinere og identificere disse spændinger og konflikter. </p>
                <p> Hvis vi vender tilbage til Brandes, genfinder vi en del elementer fra disse nye
                    litteraturhistorier. Som sidstnævnte havde Brandes også en ide om at ville
                    fremanalysere forhold, som ikke havde været kortlagt før: et polemisk skema over
                    reaktions- og overskridelseskonfigurationer i europæisk litteratur i
                    1800-tallet. Hvis <em>French Global</em> udfordrer den nationale forståelse af
                    fransk litteratur, og hvis <em>A New History of French Literature</em> udfordrer
                    årsagslogikker og vender op og ned på anekdote og determinisme (ingen af disse
                    ting er uskyldige), så virker det, som om Jean Thorel primært er provokeret af,
                    at Brandes ikke har nogen metode med tilhørende begreber og kategorier til at
                    forvalte sin store ide om reaktion og overskridelse, der derved fremstår
                    tautologisk. </p>
                <p> Brandes’ værk er jo i hovedsagen en lang række forfatterportrætter, der ikke på
                    den måde spiller ind og ”beviser” tesen. Men det, som Brandes i mangel på
                    genkendelig metode havde – og det er måske i virkeligheden det, som provokerer
                    Thorel mest – var to ganske effektive metaforiske registre til at dramatisere
                    sit stof i henhold til sin ide. I stedet for begreber og kategorier til at
                    identificere indholdet i sin nye litteraturhistorie, udvikler Brandes to
                    billedlige registre til at fastholde de begivenheder og strukturer, som er
                    afgørende i det store litteraturhistoriske skema. Han bruger for det første en
                    vandmetaforik: Hovedstrømninger, bifloder, diger, sumpe osv. er begreber, der
                    går igen i de fleste bind af Brandes’ værk og bruges til at anskueliggøre
                    kompleksiteten i det diakrone reaktionsforløb, som <em>Hovedstrømninger</em> har
                    som udgangspunkt. </p>
                <p> For det andet udvikler han i <em>Den romantiske Skole i Frankrig</em> en
                    metaforik hentet i fysikken, ifølge hvilken den romantiske skole anskueliggøres
                    som magnetfelt, der afviser det nye kapitalistiske marked, den politiske
                    konservatisme, finansborgerskabet og medløberkunst, men som på naturlig vis
                    fastholder de identisk ladede elementer, der dermed hylder og bestyrker
                    hinandens frembringelser. Dette billedsprog, kunne man hævde, var Brandes’ måde
                    at få hold på det synkrone aspekt ved denne overskridelse af det reaktionære og
                    reaktive Frankrig. Et positivt ladet felt, der på nogle få år samlede forfattere
                    og kunstnere i en skole og efterfølgende udløste en række individuelle
                    karrierer, der svarer til de portrætter, som altså optager den sidste halvdel af
                    Brandes’ femte bind. </p>
                <p> Med andre ord har Brandes, på den ene side en (polemisk) ide om den
                    litteraturhistoriske udvikling i Europa og, på den anden side, en
                    stiliseringsmetode til at dramatisere denne ide. På den måde kan man sige, at
                    Brandes er moderne af to grunde: for det første fordi han har en ide om
                    litteraturhistoriens vigtigste punkter som problemer, konflikter og spændinger
                    (ikke nye ideer eller genrer), og for det andet fordi han ved, at denne nye ide
                    om litteraturhistoriens konfliktuelle tyngdepunkter har brug for mere end en
                    videnskabelig metode, som Thorel krævede. For at ideen om de afgørende problemer
                    og konflikter står frem og bliver anskuelige i sin historiske udvikling, har den
                    brug for en række stiliserede sanselige billeder, der viser de linjer og
                    mønstre, som der ikke er videnskabelige begreber til at argumentere for. </p>
                <p> Som sagt annoncerede Brandes allerede i det første bind af
                        <em>Hovedstrømninger</em>, at der ville blive tale om et drama i seks akter,
                    men med de sidste bemærkninger om Brandes’ modernitet har vi en anden og dybere
                    variant heraf: nemlig at dramaet ikke blot er en måde at disponere et kolossalt
                    stofs historiske udvikling på, men også en stilistisk metode. Lidt dristigt
                    kunne man konkludere, at <em>Hovedstrømninger</em> er litteraturvidenskabens
                    første bud på – ikke en komparativ litteraturhistorie, men en eksperimentel
                    litteraturhistorie, der vil udforske potentialet i og grænserne for en ide, som
                    klassiske litteraturhistoriografiske kategorier ikke kan identificere. Med
                        <em>Hovedstrømninger</em> fandt Georg Brandes en stil til at lade
                    litteraturhistorien udfolde sig som drama. </p>

            </div>
        </div>
        <div class="chapter">
            <h1 id="bibliografi">5. Bibliografi</h1>

            <ul style="list-style:none">
                <li> Anon. (1883): ”Nyheter från den nya Skolan. Literaturbref från Köpenhamn”,
                        <em>Sydsvenska Dagbladet</em> 5.1.1883. </li>
                <li> Aristoteles (1991): <em>Retorik</em>, ovs. Thure Hastrup, København: Museum
                    Tusculanum. </li>
                <li> Aristoteles (1999): <em>Poetik</em>, ovs. Poul Helms, København: Hans Reitzels
                    forlag. </li>
                <li> Barry, William (1904): ”From Hugo to Balzac. The School of Romanticism in
                    France. Main Currents of Nineteenth Century Literature by Dr. George Brandes”,
                    in <em>The Bookman</em>, London (vol. XXVI, no. 153, June 1904. s. 97-98 </li>
                <li> Basch, Victor, (1902): ”Introduction”, in <em>Georg Brandes, L’Ecole romantique
                        en France</em>, Berlin/Paris: Barsdorf. </li>
                <li> Brandes, Georg (1872): <em>Hovedstrømninger i det 19de Aarhundredes Litteratur.
                        Emigrantlitteraturen</em>. København: Gyldendal. </li>
                <li> Brandes, Georg (1882): <em>Hovedstrømninger i det 19de Aarhundredes Litteratur.
                        Den romantiske Skole i Frankrig</em>, København: Gyldendal. </li>
                <li> Brandes, Georg, (1883): <em>Det moderne Gjennembruds Mænd. En Række
                        Portræter</em>, København: Gyldendal. </li>
                <li> Brandes, Georg og Edv. (1940): <em>Brevveksling med nordiske Forfattere og
                        Videnskabsmænd</em>, udg. af Morten Borup, vol. 3, København: Gyldendal. </li>
                <li> Brandes, Georg (1952): <em>Correspondance de Georg Brandes</em>, tome 1,
                    Copenhague: Rosenkilde og Bagger. </li>
                <li> Brandes, Georg (1994): <em>Breve til Forældrene 1872-1904</em>, udg. af Torben
                    Nielsen, vol. 1-3, København: C.A. Reitzel. </li>
                <li> Brandes, Georg, <em>Dagbog</em>, 24.11.1882. Det Kongelige Bibliotek, www.kb.dk </li>
                <li> Combe, Dominique (1991): <em>La Pensée et le style</em>, Paris: editions
                    universitaires. </li>
                <li> Knudsen, Jørgen (1988): Georg Brandes. <em>I modsigelsernes tegn. Berlin
                        1877-83</em>. København: Gyldendal </li>
                <li> Rubow, Paul V. (1932): <em>Georg Brandes’ Briller, Ny forøget Udgave</em>,
                    København: Levin &amp; Munksgaards Forlag. </li>
                <li> Schandorph, Sophus (1883): ”Den romantiske Skole i Frankrig”, <em>Ude og
                        Hjemme</em> 14.1.1883. </li>
                <li> Thorel, Jean (1893): ”La Critique Internationale. M. Georg Brandes. Die
                    Litteratur des neunzehnten Jahrhunderts in ihren Hauptströmungen dargestellt“,
                        <em>Revue des deux mondes</em>, tome 119, s. 337-358. </li>
                <li> Vodskov, Hans Sophus (1883): ”Den romantiske Skole i Frankrig. II”,
                        <em>Illustreret Tidende</em> 25.2.1883. </li>

            </ul>
        </div>
    </div>
</div>
